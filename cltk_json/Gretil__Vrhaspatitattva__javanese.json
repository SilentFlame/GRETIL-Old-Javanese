{"originalTitle": " Vrhaspatitattva ", "language": "javanese", "text": {"0": "Vrhaspatitattva", "1": "Based on the edition by Sudarshana Devi", "2": "V\u1e5bhaspati-tattva, an Old Javanese Philosophical Text", "3": "Nagpur : International Academy of Indian Culture, 1957.", "4": "Input by Andrea Acri (2006-2007)", "5": "CHARACTER REPLACEMENTS (for better searchability):", "6": "- Old Javanese \u1e25 has been converted to h and", "7": "- Small Letter Eng (\"ng\"-digraph; Unicode: \u014b) has been converted to \u1e45", "8": "This electronic text has NOT BEEN PROOFREAD.", "9": "Please send corrections to a.acri@let.leidenuniv.nl", "10": "THIS GRETIL TEXT FILE IS FOR REFERENCE PURPOSES ONLY!", "11": "COPYRIGHT AND TERMS OF USAGE AS FOR SOURCE FILE.", "12": "Text converted to Unicode (UTF-8).", "13": "(This file is to be used with a UTF-8 font and your browser's VIEW configuration", "14": "set to UTF-8.)", "15": "description: multibyte sequence:", "16": "long a   \u0101", "17": "long A   \u0100", "18": "long i   \u012b", "19": "long I   \u012a", "20": "long u   \u016b", "21": "long U   \u016a", "22": "vocalic r   \u1e5b", "23": "vocalic R   \u1e5a", "24": "long vocalic r   \u1e5d", "25": "vocalic l   \u1e37", "26": "long vocalic l   \u1e39", "27": "velar n   \u1e45", "28": "velar N   \u1e44", "29": "palatal n   \u00f1", "30": "palatal N   \u00d1", "31": "retroflex t   \u1e6d", "32": "retroflex T   \u1e6c", "33": "retroflex d   \u1e0d", "34": "retroflex D   \u1e0c", "35": "retroflex n   \u1e47", "36": "retroflex N   \u1e46", "37": "palatal s   \u015b", "38": "palatal S   \u015a", "39": "retroflex s   \u1e63", "40": "retroflex S   \u1e62", "41": "anusvara   \u1e43", "42": "visarga   \u1e25", "43": "e breve   \u0115", "44": "o dieresis   \u00f6", "45": "Unless indicated otherwise, accents have been dropped in order", "46": "to facilitate word search.", "47": "For a comprehensive list of GRETIL encodings and formats see:", "48": "http://gretil.sub.uni-goettingen.de/gretil/gretdiac.pdf", "49": "and", "50": "http://gretil.sub.uni-goettingen.de/gretil/gretdias.pdf", "51": "V\u1e5bhaspatitattva", "52": "Avighnam astu", "53": "kail\u0101\u015ba\u015bikhare ramye ti\u1e63\u1e6dham\u0101no mahe\u015bvara\u1e25 |", "54": "v\u1e5bhaspatim uv\u0101ceti \u015bivatattvam anuttamam || 1", "55": "Bha\u1e6d\u0101ra \u012a\u015bvara hane pucak ni\u1e45 Kail\u0101saparvata / s\u0115\u1e0d\u0115\u1e45 mavarah aji ri sa\u1e45 vat\u0115k devat\u0101 kabeh / ka\u00f1cit vineh \u015b\u0101stra pa\u1e45arcana nira ri avak bha\u1e6d\u0101ra paramak\u0101ra\u1e47a / irika\u1e45 k\u0101la / hana sira viku ri\u1e45 svarga / bhagav\u0101n v\u1e5bhaspati \u1e45aranira / sira ta mas\u00f6 mam\u016bj\u0101 ri bha\u1e6d\u0101ra / saha pa\u00f1copac\u0101ra / ri huvus nir\u0101n pam\u016bj\u0101 / man\u0115mbah ta sira / ri huvus nir\u0101n man\u0115mbah / malu\u1e45guh ta sira / tumakvanak\u0115n sari sa\u1e45 hya\u1e45 aji kabeh / li\u1e45 nira /", "56": "bhagavan deva dev\u0101n\u0101m an\u0101diparame\u015bvara |", "57": "sam\u0101khy\u0101hi tattva\u1e43 sarva\u1e43 ramayan sacar\u0101caram || 2", "58": "s\u0101j\u00f1\u0101 bha\u1e6d\u0101ra / kasihana r\u0101nak bha\u1e6d\u0101ra / varah\u0115n ika sa\u1e45 hya\u1e45 aji kabeh / mata\u1e45yan akveh prabheda nira de bha\u1e6d\u0101ra / an pavarah ri sa\u1e45 vat\u0115k devat\u0101 kabeh / hana \u015baiva \u1e45aranya / hana p\u0101\u015bupata \u1e45aranya / hana alepaka \u1e45aranya / ika ta kabeh / kapva dud\u016b pavarah bha\u1e6d\u0101ra sova\u1e45sova\u1e45 / lavan ika\u1e45 \u015b\u0101stra vih akveh ata prak\u0101ranya / ndya ta kali\u1e45an ika / mata\u1e45yan vineh makveha / ikana\u1e45 m\u0101rga kalavan aji de bha\u1e6d\u0101ra / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira /", "59": "s\u0101dhu s\u0101dhu mah\u0101sattva karmaphalasya tattva\u1e43 yat |", "60": "taddhi bh\u0101vasamanvitam ihatra ca paratra ca || 3", "61": "atyanta dibya ni\u1e45 takvant\u0101naku bhagav\u0101n v\u1e5bhaspati / mata\u1e45yan makveh de\u1e45ku paveh aji i sa\u1e45 vat\u0115k devat\u0101 kabeh / sa\u1e45ka yan akveh ika\u1e45 yoni sa\u1e45ka ni\u1e45 ma\u1e45dadi / apa dumeh ya makveha / apan akveh \u1e45aran i\u1e45 v\u0101san\u0101 / v\u0101san\u0101 \u1e45aranya \u00a0ika\u1e45 karma ginave ni\u1e45 janma ihatra / ya ta bhinukti phalanya ri\u1e45 paratra / ri janmanya muvah / yan ahala / yan ahayu / asi\u1e45 atah sakalviran i\u1e45 karma ginavenya / h\u0115nti mara phalanya / kadya\u1e45ga ni\u1e45 dyun vavadah ni\u1e45 hi\u1e45gu / huvus hila\u1e45 hi\u1e45gunya / ika\u1e45 dyun inasahan pinahalila\u1e45 / kav\u0115kas ta ya amb\u00f6nya / gandhanya rumak\u0115t irika\u1e45 dyun / ndah yatika v\u0101san\u0101 \u1e45aranya / sama\u1e45kana teka\u1e45 karmav\u0101san\u0101 \u1e45aranya / hana ri\u1e45 \u0101tm\u0101 / rumak\u0115t juga ika\u1e45 karmav\u0101san\u0101 \u1e45aranya / yatika umupar\u0115\u1e45ga irika\u1e45 \u0101tm\u0101 / kopar\u0115\u1e45ga teka\u1e45 \u0101tm\u0101 / ya ta r\u0101ga \u1e45aranya / ika\u1e45 v\u0101san\u0101 pva dumadyak\u0115n ika\u1e45 r\u0101ga / ya ta mata\u1e45yan mahyun i\u1e45 karma / har\u1e63a salvira nika\u1e45 karmav\u0101san\u0101 / ika\u1e45 v\u0101san\u0101 pva ya duv\u0115g umupar\u0115\u1e45ga irika\u1e45 \u0101tm\u0101 / ya ta dumadyak\u0115n ika\u1e45 karmav\u0101san\u0101 lavan karma / ya ta dumadyak\u0115n ika\u1e45 janma mapalenan / hana devayoni / hana vidy\u0101dharayoni / hana r\u0101k\u1e63asayoni / hana daityayoni / hana n\u0101gayoni / akveh prak\u0101ra nig yoni sa\u1e45kanya n pa\u1e45janma / ya ta mata\u1e45yan kapva dud\u016b ve\u015banya / asi\u1e45 k\u0101ptinya manah ni\u1e45 yoninya \u1e45\u016bni ya kahyunya / hyunya ya ta dumadyak\u0115n ika\u1e45 karma / ya ta ginavenya h\u0115l\u0115mh\u0115l\u0115m / yan ahala ika\u1e45 karma ginavenya / ya dumehnya tibe\u1e45 naraka / salvir ni\u1e45 sa\u1e45s\u0101ra bhinuktinya / h\u0115nti pva ya phala ni\u1e45 gavenya hala / vineh pva ya ma\u1e45dadya tiryak / yapvan ahayu ika\u1e45 karma ginavenya / ya dumehnya dumadya ri\u1e45 svarga / salvir ni\u1e45 bhoga bhinuktinya / h\u0115nti pva phala ni\u1e45 gavenya hayu / vineh pva ya dumadya ratu pam\u0115g\u0115t sugih / kasambi teka\u1e45 j\u00f1\u0101na hayu denya / katon ta\u1e45 vastu kabeh denya / kadadi pveka\u1e45 kasambegan lavan sih pu\u1e47yabhakti / kadadi pveka\u1e45 kabeh denya / ya ta sambandhanya sih bha\u1e6d\u0101ra iriya / masih bha\u1e6d\u0101ra iriya / katon ta\u1e45 janmav\u0101san\u0101 denya / lavan lapa panas tis / p\u0101pa kle\u015ba ni\u1e45 ma\u1e45dadi / y\u0101vat tinonya li\u1e45nya / i harah atyanta lara ni\u1e45 janma karih / sabarinya n p\u0101vak juga hana bhinuktinya / apa ta larih ambana ri dadi\u1e45ku harah / mara ta ya ri sa\u1e45 pa\u1e47\u1e0dita / tumakvanak\u0115na kali\u1e45an i\u1e45 dadi / vinarah ta ya de sa\u1e45 \u1e5b\u1e63i / kuna\u1e45 tapvan makas / mev\u0115h j\u0101ti nika\u1e45 vi\u015be\u1e63a / ya ta mata\u1e45yan aina\u1e45graha ri\u1e45 aji makveh / asi\u1e45 sakav\u0115na\u1e45 deny\u0101n bhakti ri\u1e45 bha\u1e6d\u0101ra / ya ta inalapnya pinakaj\u00f1\u0101nanya n pa\u1e45g\u1e5bh\u012bt\u0101vak bha\u1e6d\u0101ra / nahan hetu ni\u1e45 aji yan makveh / ma\u1e45kana li\u1e45 bha\u1e6d\u0101ra / sumahur bhagav\u0101n v\u1e5bhaspati / li\u1e45 nira / ndya ta vi\u015be\u1e63a nika sa\u1e45 hya\u1e45 j\u00f1\u0101na / s\u0101j\u00f1\u0101 bha\u1e6d\u0101ra / ika\u1e45 \u015baiva kari ya / ika\u1e45 p\u0101\u015bupata kari ya / ika\u1e45 Alepaka kari ya // sumahur bha\u1e6d\u0101ra / li\u1e45 nira / tan hana sor tan hana l\u0115vih ika\u1e45 svarga anaku / yan pa\u1e0d\u0101k\u0115na de sa\u1e45 makam\u0101rga / apan pa\u1e0da t\u0115las lituhayu de\u1e45ku gum\u0115lar ika\u1e45 j\u00f1\u0101na \u1e45k\u0101na m\u0101rga t\u0115lu / yapvan salah denya ma\u1e45g\u0115g\u00f6 j\u00f1\u0101na / hana sor ika\u1e45 vaneh / ya ta mata\u1e45yan ika\u1e45 bhr\u0101nta j\u00f1\u0101na / yek\u0101g\u0115l\u0115m analahi / ma\u1e45kana li\u1e45 bha\u1e6d\u0101ra // Sumahur bhagav\u0101n v\u1e5bhaspati / ndya teka\u1e45 bhr\u0101nta li\u1e45 bha\u1e6d\u0101ra / apan sojar nika sa\u1e45 hya\u1e45 \u015b\u0101stra ya tin\u016bt nika sa\u1e45 pa\u1e47\u1e0dita magave pu\u1e47yabhakti / ya dumeh ika bhr\u0101nta li\u1e45 bha\u1e6d\u0101ra / kasihana ta r\u0101nak bha\u1e6d\u0101ra / varah\u0115n t\u0115m\u0115nt\u0115m\u0115n / ma\u1e45kana li\u1e45 bhagav\u0101n v\u1e5bhaspati // Sumahur bha\u1e6d\u0101ra / li\u1e45 nira /", "62": "andh\u0101 andhai\u1e25 sam\u0101yukt\u0101 gajasy\u0101ptu\u1e43 \u015bar\u012brakam |", "63": "cak\u1e63u\u1e63\u0101n\u0101ptas\u0101d\u1e5b\u015byam anyo 'nyena bhram\u0101pyate || 4", "64": "Hana vuta samoha / amalaku vinarah vruh ri\u1e45 liman / saka ri sv\u012bk\u0101ranyan vruha / amalaku ta ya ginam\u0115lak\u0115n denika\u1e45 vva\u1e45 manon liman / ndan kapva dud\u016b ginam\u0115lnya sova\u1e45sova\u1e45 / hana a\u1e45gam\u0115li hulu / kadi kumbha liman li\u1e45nya / vaneh a\u1e45gam\u0115li tali\u1e45a / kadi hirir liman li\u1e45nya / vaneh a\u1e45gam\u0115li tulalai / kadi ul\u0101 liman li\u1e45nya / vaneh a\u1e45gam\u0115li v\u0115t\u0115\u1e45 / kadi lambu\u1e45 liman li\u1e45nya / vaneh a\u1e45gam\u0115li \u1e45 iku / kadi v\u0115lut liman li\u1e45nya / vaneh a\u1e45gam\u0115li suku / kadi tudu\u1e45 liman li\u1e45nya / asi\u1e45 atah ginam\u0115lnya salah siki \u1e45k\u0101na / nda tar vruh ri s\u0101d\u1e5b\u015bya ni\u1e45 liman / ri pa\u1e45ad\u0115nya pi\u1e47\u1e0d\u0101k\u0101ranya / amb\u0115knya nayanya / tan vruh apan vuta / saginam\u0115lnya juga kavruhanya / tandv\u0101 kadya\u1e45ga ni\u1e45 andhatattva / an tar vruh ri s\u0101d\u1e5b\u015bya ni\u1e45 liman / ma\u1e45kana tika\u1e45 janma / vy\u0101moha \u1e45aranya / ya pinakap\u0115t\u0115\u1e45nya / vuta kali\u1e45anya / tvas nika\u1e45 tattva kaharan avayava ni\u1e45 liman / y\u0101\u1e45k\u0115n hulu ga\u1e0di\u1e45 tulalai v\u0115t\u0115\u1e45 suku iku / ika\u1e45 \u015b\u0101stra lavan aji / akveh pva kavy\u0101pakan sa\u1e45 hya\u1e45 vi\u015be\u1e63a / ya ta mata\u1e45yan ika ma\u1e45de bhr\u0101nta vula\u1e45un ta ya / pati ta\u1e47\u1e0dakta\u1e47\u1e0daki / tan vruh ri\u1e45 lor lavan kidul / tan vruh ri\u1e45 m\u016blya lavan vi\u015be\u1e63a / tan vruh ri\u1e45 sor lavan maruhur / tan vruh ri\u1e45 kura\u1e45 lavan l\u0115vih / tan vruh ri\u1e45 lu\u1e45h\u0101 lavan t\u0115ka / ika\u1e45 j\u00f1\u0101na ma\u1e45kana / yeka bhr\u0101nta \u1e45aranya / tan paniddh\u0101k\u0115n prayojana / ma\u1e45kana li\u1e45 bha\u1e6d\u0101ra // sumahur bhagav\u0101n v\u1e5bhaspati / li\u1e45 nira /", "65": "bhagavan sarvatattvaj\u00f1a an\u0101diparame\u015bvara |", "66": "tv\u0101m etacchrotum icch\u0101mi bhagavan sarvatattvakam || 5", "67": "s\u0101j\u00f1\u0101 bha\u1e6d\u0101ra / atyanta sa\u1e45\u015baya r\u0101nak bha\u1e6d\u0101ra denika\u1e45 andhatattva / hana kapva s\u0101d\u1e5b\u015bya nika sa\u1e45 hya\u1e45 tattvaj\u00f1\u0101na anu\u1e45 pintonak\u0115n ika\u1e45 \u015b\u0101stra kabeh / kasihana r\u0101nak bha\u1e6d\u0101ra / varah\u0115n t\u0115m\u0115nt\u0115m\u0115n yatanyan hila\u1e45a pu\u1e45gu\u1e45 r\u0101nak bha\u1e6d\u0101ra / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira / atyanta iki dibya ni\u1e45 vuvust\u0101naku / bhagav\u0101n v\u1e5bhaspati / v\u0115na\u1e45 ta tumakvanak\u0115n ika sa\u1e45 hya\u1e45 tattvaj\u00f1\u0101na / kuna\u1e45 prayatna ta kita ri sa\u1e45 hya\u1e45 \u015b\u0101stra / apan a\u1e45hi\u1e45 kita vinarahku ri \u1e45ke / vinarahku ri sa\u1e45 hya\u1e45 aji / apan kita kinon guru loka ri\u1e45 svarga / \u015bi\u1e63yanta ma\u1e45ajarak\u0115na ri\u1e45 m\u0101nu\u1e63a dl\u0101ha //", "68": "dvividha\u1e43 tattva\u1e43 parama\u1e43 cetanam acetana\u00f1 ca |", "69": "vy\u0101pnoti sarvatattve\u1e63u s\u016bk\u1e63mam unneya\u1e43 yatnata\u1e25 || 6", "70": "Ndah lvir nika\u1e45 tattva kavruhananta / cetana lavan acetana / cetana \u1e45aranya j\u00f1\u0101nasvabh\u0101va vruh tan k\u0115ne\u1e45 lupa / nityomi\u1e0d\u0115\u1e45 sad\u0101k\u0101la / tan k\u0101vara\u1e47an / ya sina\u1e45guh cetana \u1e45aranya / acetana \u1e45aranya ika\u1e45 tanpa j\u00f1\u0101na / kadya\u1e45ga ni\u1e45 vatu / ya sina\u1e45guh acetana \u1e45aranya / at\u0115mu pveka\u1e45 cetana lavan acetana / ya ta ma\u1e45dadyak\u0115n sarvatattva / lvirnya / pradh\u0101natattva / trigu\u1e47atattva / buddhitattva / aha\u1e45k\u0101ratattva / b\u0101hyendriyatattva / karmendriyatattva / pa\u00f1camah\u0101bh\u016btatattva / nahan ya\u1e45 sarvatattva \u1e45aranya / ya ta kavruhananta t\u0115m\u0115nt\u0115m\u0115n / nihan lak\u1e63a\u1e47anya p\u0101jara\u1e45 kveri kita / t\u0115lu pratyeka ni\u1e45 cetana / lvirnya / parama\u015bivatattva / sad\u0101\u015bivatattva / \u015bivatattva / nahan ya\u1e45 cetana t\u0115lu \u1e45aranya mapalenan // parama\u015bivatattva \u1e45aranya /", "71": "aprameyam anirde\u015byam anaupamyam an\u0101mayam |", "72": "s\u016bk\u1e63ma\u1e43 sarvagata\u1e43 nitya\u1e43 dhruva\u1e43 avyayam \u012b\u015bvaram || 7", "73": "aprameyam anantatv\u0101d anirde\u015byam alak\u1e63a\u1e47am |", "74": "anaupamyam an\u0101d\u1e5b\u015bya\u1e43 vimalatv\u0101d an\u0101mayam || 8", "75": "s\u016bk\u1e63ma\u00f1c\u0101nupalabhyatv\u0101d vy\u0101pakatv\u0101c ca sarvagam |", "76": "nity\u0101k\u0101re\u1e47a \u015b\u016bnyatvam acalatv\u0101c ca tad dhruvam || 9", "77": "avyaya\u1e43 parip\u016br\u1e47atv\u0101d saumyabh\u0101va\u1e43 tathaiva ca |", "78": "\u015bivatattvam idam ukta\u1e43 sarvagata\u1e25 parisa\u1e43sthitam || 10", "79": "Aprameya bha\u1e6d\u0101ra / tan p\u0101\u1e45\u0115na\u1e45\u0115nan / apa hetu / ri kadadinya n ananta / tan pahi\u1e45an / anirde\u015byam / tan patuduhan / ri kadadinya n tan palak\u1e63a\u1e47a / anaupamyam / tatan papa\u1e0da / ri kadadinya n tan hana pa\u1e0da nira juga / an\u0101mayam / tatan k\u0115ne\u1e45 lara / ri kadadinya n alila\u1e45 / s\u016bk\u1e63ma ta sira / ri kadadinya n tan v\u0115na\u1e45 inupalabdhi / vy\u0101paka ta sira sarvagata / kahib\u0115kan tika\u1e45 r\u0101t denira / sahananya kabeh / nityomi\u1e0d\u0115\u1e45 sad\u0101k\u0101la / ri kadadinya n tan pasa\u1e45kan / dhruvam / me\u1e45\u0115t ta sira / ri kadadinya n tan polah / umi\u1e0d\u0115\u1e45 sad\u0101k\u0101la / avyayam / tatan palva\u1e45 / ri kadadinya n parip\u016br\u1e47a / \u012b\u015bvara ta sira / \u012b\u015bvara \u1e45aranya ri kadadinya n prabhu ta sira / sira ta pram\u0101\u1e47a tan kapram\u0101\u1e47an / nahan ya\u1e45 parama\u015bivatattva \u1e45aranya // nihan ya\u1e45 sad\u0101\u015bivatattva \u1e45aranya / i sor ni\u1e45 parama\u015bivatattva /", "80": "savy\u0101p\u0101ra\u1e25 \u015biva\u1e25 s\u016brya\u1e25 caittatattva\u1e25 sad\u0101\u015biva\u1e25 |", "81": "sapada\u1e25 sagu\u1e47o vy\u0101p\u012b ar\u016bpatv\u0101t pracaryate || 11", "82": "utp\u0101dako na s\u0101dhaka\u1e25 tattasy\u0101nugrahapara\u1e25 |", "83": "virocanakaro nitya\u1e25 sarvaj\u00f1a\u1e25 sarvak\u1e5bdvibhu\u1e25 || 12", "84": "a\u015bara\u1e47asya sa bhr\u0101t\u0101 sa m\u0101t\u0101 sa pit\u0101 mata\u1e25 |", "85": "sa mocaka\u1e25 sarvadu\u1e25kh\u0101d yath\u0101 janmani janmani || 13", "86": "Savy\u0101p\u0101rah / bha\u1e6d\u0101ra sad\u0101\u015biva sira / hana padm\u0101sana pinakapalu\u1e45guha nira / aparan ika\u1e45 padm\u0101sana \u1e45aranya / \u015bakti nira / \u015bakti \u1e45aranya / vibhu\u015bakti / prabhu\u015bakti / j\u00f1\u0101na\u015bakti / kriy\u0101\u015bakti / nahan ya\u1e45 cadu\u015bakti // nihan ta\u1e45 vibhu\u015bakti \u1e45aranya /", "87": "\u016btaprota\u00f1 ca gadida\u1e43 \u015bivena parame\u015bin\u0101 |", "88": "\u016bta\u1e43 vy\u0101ptam iti prota\u1e43 prota\u00f1 ca ma\u1e47is\u016btravat || 14", "89": "In\u016bta nira ika\u1e45 sarvatattva / in\u016bta \u1e45aranya / viny\u0101paka nira / kadya\u1e45ga ni\u1e45 mi\u00f1ak hane\u1e45 susu / haneka\u1e45 mi\u00f1ak \u1e45k\u0101ne\u1e45 susu / ndatan katon / ya ta sina\u1e45guh \u016bta \u1e45aranya / prota \u1e45aranya / ma\u1e47is\u016btravat / kadya\u1e45ga ni\u1e45 ma\u1e47i ma\u1e45ekade\u015ba gatinya / ika ta\u1e45 \u016btaprota / ya ta vibhu\u015bakti \u1e45aranya / sira gumave ika\u1e45 r\u0101t kabeh / prabhu\u015bakti \u1e45aranya / tatan kab\u0101dha de nira ri\u1e45 r\u0101t kabeh / nahan ya\u1e45 cadu\u015bakti \u1e45aranya padm\u0101k\u0101ra / ri madhya nika / \u1e45k\u0101na ta palu\u1e45guhan bha\u1e6d\u0101ra [ri] k\u0101la nira n ma\u015bar\u012bra / mantr\u0101tm\u0101 ta sira / mantra pinaka\u015bar\u012bra nira / \u012b\u015b\u0101na m\u016brdh\u0101 ya / tatpuru\u1e63a vaktra ya / aghora h\u1e5bdaya ya / b\u0101madeva guhya ya / sadyoj\u0101ta m\u016brti ya / aum / nahan pinaka\u015bar\u012bra bha\u1e6d\u0101ra / bh\u0101svara spha\u1e6dikavar\u1e47a / nahan ikana\u1e45 gu\u1e47a ri sira / d\u016bra\u015brava\u1e47a / d\u016brasarvaj\u00f1a ta sira / d\u016bradar\u015bana ta sira / d\u016bra\u015brava\u1e47a \u1e45aranya rum\u0115\u1e45\u00f6 i \u015babda madoh apar\u0115k / d\u016brasarvaj\u00f1\u0101 \u1e45aranya vruh ry amb\u0115k ni\u1e45 madoh apar\u0115k / d\u016bradar\u015bana \u1e45aranya tumon i\u1e45 adoh apar\u0115k sava\u1e45sava\u1e45 gu\u1e47a \u1e45aranika / a\u1e47im\u0101 / laghim\u0101 / mahim\u0101 / pr\u0101pti / pr\u0101k\u0101mya / \u012b\u015bitva / va\u015bitva / yatrak\u0101m\u0101vas\u0101yitva / ya ta a\u1e63\u1e6dai\u015bvarya \u1e45aranya / pinakasvabh\u0101va bha\u1e6dara / nahan ya\u1e45 sad\u0101\u015bivatattva \u1e45aranya / i sor nika\u1e45 sad\u0101\u015bivatattva m\u0101y\u0101\u015birastattva \u1e45aranya / u\u1e45gvan sa\u1e45 hya\u1e45 a\u1e63\u1e6davidy\u0101sana / ananta / s\u016bk\u1e63ma / \u015bivatama / ekarudra / ekanetra / trim\u016brti / \u015br\u012bka\u1e47\u1e6dha / \u015bikha\u1e47\u1e0d\u012b / sa\u1e45 hya\u1e45 ananta sira kinon bha\u1e6d\u0101ra umy\u0101paka ika\u1e45 bhuvana lavan jagat / api tuvi ma\u1e45l\u0115pasak\u0115n \u00a0\u0101tm\u0101 vy\u0101p\u0101ra vaneh / yapvan huvus vy\u0101p\u0101ra pakon bha\u1e6d\u0101ra / irika ta yan mokta sa\u1e45 hya\u1e45 ananta / sa\u1e45 hya\u1e45 s\u016bk\u1e63ma gumanti ananta / \u015bivatama gumanti s\u016bk\u1e63ma / ekarudra gumanti \u015bivatama / ekanetra gumanti ekarudra / trim\u016brti gumanti ekanetra / \u015br\u012bka\u1e47\u1e6dha gumanti trim\u016brti / \u015bikha\u1e47\u1e0d\u012b gumanti \u015br\u012bka\u1e47\u1e6dha / \u015br\u012bka\u1e47\u1e6dh\u0101ku teki / \u015br\u012bka\u1e47\u1e6dha \u1e45aranku kinon maveh aji ri\u1e45 brahm\u0101\u1e47\u1e0da / pinanah pv\u0101ku ri\u1e45 r\u0101gi de bha\u1e6d\u0101ra k\u0101ma / d\u0115l\u0115\u1e45ku ri sa\u1e45 hya\u1e45 k\u0101ma / mata\u1e45yan din\u0115l\u0115\u1e45 ya ri\u1e45 d\u1e5b\u1e63\u1e6divi\u1e63a / syuh pvek\u0101vak sa\u1e45 hya\u1e45 k\u0101madeva / bhasm\u012bbh\u016bta / mat\u0115mahan avu / ndan ika\u1e45 r\u0101ga kav\u0115kas iry aku / ya ta mata\u1e45yan makrabi ibunta bha\u1e6d\u0101r\u012b um\u0101 an pak\u0101nak sa\u1e45 sanatkum\u0101ra / nahan tattva nira sa\u1e45 hya\u1e45 anaku sa\u1e45 v\u1e5bhaspati / ika\u1e45 rudra i sor ya inalapku pini\u1e45ruhurak\u0115nku / sira gumanti ya \u015bikha\u1e47\u1e0d\u012b / nahan ya\u1e45 m\u0101y\u0101\u015birastattva \u1e45aranya / i sor nika\u1e45 m\u0101y\u0101\u015birastattva / yatika m\u0101y\u0101tattva \u1e45aranya / m\u0101y\u0101tattva \u1e45aranya / \u015b\u016bnya t\u0101vak ny acetana / pa\u1e0da lavan \u015bivatattva / ndan acetana svabh\u0101vanya / ya ta sornya sa\u1e45ke\u1e45 \u015bivatattva / viny\u0101pak\u0101k\u0115n pva ya de ni\u1e45 \u015bivatattva / cetana svabh\u0101vanya / \u016btaprota pveka de ni\u1e45 \u015bivatattva / mamy\u0101paka ika\u1e45 \u016bta vibhuh ri\u1e45 avak nika\u1e45 m\u0101y\u0101 / ika\u1e45 prota ma\u1e45ekade\u015ba / ika\u1e45 \u015bivatattva prota svabh\u0101vanya ri\u1e45 m\u0101y\u0101 / ya ta mata\u1e45yan kopar\u0115\u1e45gan mala / mala \u1e45ara ni\u1e45 acetana / apan ika\u1e45 \u015bivatattva s\u0115\u1e0d\u0115\u1e45 spha\u1e6dikavar\u1e47a / nirmala malila\u1e45 aho mah\u0115ni\u1e45 / pinakasvabh\u0101vanya \u00f1 cetana / kopar\u0115\u1e45gan pva ya deni\u1e45 acetana / hila\u1e45 ta \u015bakti nira / \u015bakti \u1e45aranya ika\u1e45 sarvaj\u00f1a lavan sarvakart\u0101 / mari pveka \u015bivatattva / sarvaj\u00f1a sarvak\u0101ryakart\u0101 / ya ta sina\u1e45guh \u0101tm\u0101 \u1e45aranya / cetana l\u0115\u1e45\u0115\u1e45l\u0115\u1e45\u0115\u1e45 \u1e45aranya / akveh pveka\u1e45 \u0101tmatattva / ya ta mata\u1e45yan s\u0115s\u00f6k ta\u1e45 m\u0101y\u0101tattva / kadya\u1e45ga ni\u1e45 umah ni\u1e45 tavvan / matap matumpa\u1e45tumpa\u1e45an / ika\u1e45 m\u0101y\u0101 y\u0101\u1e45k\u0115na umah ni\u1e45 tavvan / ika\u1e45 \u0101tm\u0101 y\u0101\u1e45k\u0115n anak ni\u1e45 tavvan / adhomuka tumu\u1e45kul \u1e45aranya / mulat i sor juga tika\u1e45 \u0101tm\u0101 / tan vruh irika\u1e45 tattva i ruhurnya / inulahak\u0115n pveka\u1e45 m\u0101y\u0101tattva deni\u1e45 \u015bakti bha\u1e6d\u0101ra / m\u0115tu ta\u1e45 pradh\u0101natattva / ganalganal ni\u1e45 m\u0101y\u0101 \u015b\u016bnya t\u0101vak ny acetana / pinat\u0115mvak\u0115n pveka\u1e45 \u0101tmatattva lavan ika\u1e45 pradh\u0101natattva de bha\u1e6d\u0101ra / hila\u1e45 malupa ika\u1e45 \u0101tm\u0101 acetana / apan tan paj\u00f1\u0101na / mavy\u0101pake\u1e45 pradh\u0101natattva / ika ta maveh lupa ri\u1e45 \u0101tm\u0101 / ya ta pradh\u0101natattva \u1e45aranya / inulahak\u0115n pveka\u1e45 pradh\u0101natattva deni\u1e45 kriy\u0101\u015bakti bha\u1e6d\u0101ra / an pak\u0101nak ta\u1e45 trigu\u1e47atattva / trigu\u1e47atattva \u1e45aranya sattva rajah tamah //", "90": "Laghu prak\u0101\u015baka\u1e43 sattva\u1e43 ca\u00f1cala\u1e43 tu raja\u1e25 sthitam |", "91": "tamo guru vara\u1e47akam ity etac cittalak\u1e63a\u1e47am || 15", "92": "Ika\u1e45 citta maha\u1e45an m\u0101va / yeka sattva \u1e45aranya / ika\u1e45 mad\u0115r\u0115s molah / yeka rajah \u1e45aranya / ika\u1e45 abvat p\u0115t\u0115\u1e45 / yeka tamah \u1e45aranya //", "93": "mok\u1e63a\u1e25 svarga\u015b ca naraka\u1e43 tiryagbh\u0101va\u015b ca m\u0101nu\u1e63am |", "94": "cittap\u0101pasya j\u0101yate cittasya hy anubh\u0101vata\u1e25 || 16", "95": "Ika\u1e45 citta hetu nika\u1e45 \u0101tm\u0101n pamukti svarga / citta hetu ni\u1e45 \u0101tm\u0101 tibe\u1e45 naraka / citta hetu nimittanya n pa\u1e45dadi tiryak / citta hetunya n pa\u1e45janma m\u0101nu\u1e63a / citta hetunya n pama\u1e45gihak\u0115n kamok\u1e63an mva\u1e45 kal\u0115pasan / nimittanya nihan //", "96": "\u0101rjavatvam asaktatva\u1e43 m\u1e5bdut\u0101 sa\u1e43vibh\u0101vitvam |", "97": "\u012b\u015bvaratva\u1e43 ku\u015balatva\u1e43 madhuratva\u1e43 suve\u1e63at\u0101 || 17", "98": "Ika\u1e45 amb\u0115k dugaduga d\u1e5b\u1e0dha / mas\u00f6 ta ya vruh ta ya ri palenan i\u1e45 vastu lavan mary\u0101d\u0101 / vruh ta ye\u1e45 \u012b\u015bvaratattva / vidagdha ya / mamanis ta ya denya n pam\u0115tvak\u0115n vuvusnya / mahal\u0115p pi\u1e47\u1e0d\u0101k\u0101ra ny avaknya / yeka lak\u1e63a\u1e47a ni\u1e45 citta s\u0101ttvika // nihan ta\u1e45 rajah \u1e45aranya /", "99": "kr\u016bratva\u00f1 caiva darpitva\u1e43 s\u0101hasitva\u1e43 praca\u1e47\u1e0dat\u0101 |", "100": "lobhitva\u00f1 ca palatva\u00f1 ca nirgh\u1e5b\u1e47atva\u1e43 pram\u0101dit\u0101 || 18", "101": "Ika\u1e45 amb\u0115k krora / lavan ika\u1e45 ulah krodha katakut / darpa ta ya s\u0101hasika ya / panasbh\u0101ran lobha / capalahasta / capalap\u0101da / v\u0101kcapala / tan hana kasihnya / pal\u0115hpal\u0115h masiga / yeka lak\u1e63a\u1e47a ni\u1e45 citta si rajah \u1e45aranya // nihan ta\u1e45 tamah \u1e45aranya /", "102": "\u0101lasya\u1e43 bh\u012brut\u0101 tandr\u0101 nidr\u0101 hi\u1e43s\u0101 pram\u0101dit\u0101 |", "103": "\u015bokit\u0101 bh\u016bkt\u0101 caiva asaumyat\u0101 nityabandhat\u0101 || 19", "104": "Ika\u1e45 amb\u0115k v\u0115div\u0115di / luhya pa\u1e45\u0115m\u0115h vuk tur\u016b / bvat a\u1e45dvadvat a\u1e45\u0115l\u0115m am\u0101tim\u0101ti / pal\u0115hpal\u0115h / put\u0115k hati / abvat vulatnya / yeka citta si tamah \u1e45aranya // Ika\u1e45 citta sattva rajah tamah \u1e45aranya / yatika umik\u0115t sa\u1e45 hya\u1e45 \u0101tm\u0101 / nihan phalanya /", "105": "atyanta\u1e43 s\u0101tvika\u1e43 citta\u1e43 nirlepam antaropamam |", "106": "k\u1e5btam\u0101k\u0101\u015bamayatva\u1e43 sarvamok\u1e63apratij\u00f1\u0101tam || 20", "107": "Yan s\u0101ttvika ika\u1e45 citta / ya hetu ni\u1e45 \u0101tm\u0101n pama\u1e45gihak\u0115n kamok\u1e63an / apan ya nirmala / dumeh ya gumavayak\u0115n rasa ni\u1e45 \u0101gama lavan v\u0115kas ni\u1e45 guru //", "108": "samatva\u1e43 rajasa\u1e25 prokta\u1e43 dharmma tenecchati \u015bubham |", "109": "sattva\u1e43 kasm\u0101t sa\u1e43yukta\u1e43 v\u0101 tad eva svargyam \u0101yanam || 21", "110": "yapvan pa\u1e0da g\u00f6\u1e45 nika\u1e45 sattva lavan rajah / yeka mata\u1e45yan mahyun magavaya dharma denya / kadadi pveka\u1e45 dharma denya n kalih / ya ta mata\u1e45yan mulih ri\u1e45 svarga / apan ika\u1e45 sattva mahyun i\u1e45 gave hayu / ika\u1e45 rajah ma\u1e45lakvak\u0115n //", "111": "trigu\u1e47am\u016b\u1e0dhaka\u00f1 citta\u1e43 sun\u0101di sandhakayaka |", "112": "tvayakasmatva malatva same\u1e63\u1e6da\u1e43 m\u0101nu\u1e63a\u1e43 phalam || 22", "113": "Yan pa\u1e0da g\u00f6\u1e45nya kat\u0115lu / ika\u1e45 sattva rajah tamah / ya ta mata\u1e45yan pa\u1e45janma m\u0101nu\u1e63a / apan pa\u1e0da vineh ri\u1e45 kahyunya / ika\u1e45 sattva rajah tamah / agavaya hala li\u1e45 nika\u1e45 rajah / matagguh ika\u1e45 sattva / luhya l\u0115m\u0115h li\u1e45 nika\u1e45 tamah / ma\u1e45lakvak\u0115n ika\u1e45 rajah / magavaya hayu li\u1e45 nika\u1e45 sattva lavan rajah / kabvatan denika\u1e45 tamah / ma\u1e45kana gantiganti nika\u1e45 trigu\u1e47a / ya ta mata\u1e45yan tan hana kadadi denika\u1e45 \u0101tm\u0101 ri\u1e45 agave hala hayu / yapvan kadadi pveka\u1e45 gave hala hayu deni\u1e45 \u0101tm\u0101 / ya ta mata\u1e45yan pa\u1e45janma m\u0101nu\u1e63a / ya ta ini\u1e45\u0115tak\u0115n de bha\u1e6d\u0101ra vidhi / ri p\u0101ntara ni\u1e45 svarga lavan naraka / yatika pa\u015bucyan i\u1e45 \u0101tm\u0101 / asi\u1e45 sagaveny\u0101\u1e45dadi m\u0101nu\u1e63a / ya ta ini\u1e45\u0115tak\u0115n de bha\u1e6d\u0101ra vidhi / apan sira pinakaparcaya bha\u1e6d\u0101ra ri\u1e45 \u015bubh\u0101\u015bubhakarma ni\u1e45 janma //", "114": "atyanta\u1e43 r\u0101jasa\u1e43 citta\u1e43 krodh\u0101dau kevala\u1e43 saktam |", "115": "agner eva prajanana\u1e43 ko hy agnimayasaptaca\u1e25 || 23", "116": "Yapvan citta si rajah mag\u00f6\u1e45 / krodha kevala / \u015bakti pva ri\u1e45 gave hala / ya ta hetu ni\u1e45 \u0101tm\u0101 tibe\u1e45 naraka / salvir nika\u1e45 sa\u1e45s\u0101ra hini\u1e0d\u0115pnya //", "117": "atyanta\u1e43 t\u0101masa\u1e43 citta\u1e43 nidr\u0101para\u1e43 sua\u1e43m\u016b\u1e0dham |", "118": "sth\u0101vara\u1e43 \u015b\u012bghram \u0101yanta\u1e43 tad dhruva\u1e43 cittak\u0101ryata\u1e25 || 24", "119": "Yapvan tamah mag\u00f6\u1e45 ri\u1e45 citta / ya hetu ni\u1e45 \u0101tm\u0101 mat\u0115mahan tiryak / lima prak\u0101ra ni\u1e45 tiryak / lvirnya / pa\u015bu / m\u1e5bga / pak\u1e63\u012b / sar\u012bs\u1e5bpa / m\u012bna / kan\u0115mnya sth\u0101vara / pa\u015bu \u1e45aranya i\u1e45vani\u1e45van i\u1e45 vanva / sapi / k\u0115bo / \u015bv\u0101na / v\u00f6k saprak\u0101ra // m\u1e5bga \u1e45ara ni\u1e45 sattva hane\u1e45 vana / si\u1e45ha / mo\u1e45 / kida\u1e45 saprak\u0101ra ri\u1e45 alas // pak\u1e63\u012b \u1e45aranya salvir i\u1e45 manuk m\u00f6r / hayam / itik saprak\u0101ra // sar\u012bs\u1e5bpa \u1e45aranya salvir i\u1e45 alakulaku \u1e0da\u1e0danya / v\u0115dit / lintah / ul\u0101 / v\u0115lut saprak\u0101ra // m\u012bna \u1e45aranya salvir i\u1e45 hane\u1e45 vvay / ivak lvah samudra / ityevam\u0101di mag\u00f6\u1e45 ad\u0115mit saprak\u0101ra / sasi\u1e45 lumakulaku ya ja\u1e45gama \u1e45aranya / nahan t\u0115mahan i\u1e45 \u0101tm\u0101 yan mag\u00f6\u1e45 tamahnya / ya tan dadi ika\u1e45 dharmas\u0101dhana denya / anpa\u1e45dadi ta ya ja\u1e45gama / ya ta mata\u1e45yan mat\u0115mahan kayukayu kapi\u1e45n\u0115mnya janma / mata\u1e45yan sth\u0101vara odvad / rondon / dukut saprak\u0101ra ni\u1e45 tan kilip / tarmolah ri\u1e45 u\u1e45gvanya juga / yeka sth\u0101vara \u1e45aranya / ika\u1e45 kumilip ya ja\u1e45gama \u1e45aranya / nahan t\u0115mahan i\u1e45 \u0101tm\u0101 yan ag\u00f6\u1e45 citta si tamah // sa\u1e45ka ri\u1e45 trigu\u1e47a m\u0115tu ta\u1e45 buddhi / makveh prak\u0101ra ni\u1e45 buddhi / nihan lvirnya / dharma / j\u00f1\u0101na / vair\u0101gya / ai\u015bv\u0101rya / ndan hana ta baliknya / adharma / aj\u00f1\u0101na / avair\u0101gya / anai\u015bv\u0101rya / nihan ta\u1e45 pa\u00f1caviparyaya \u1e45aranya / hana ta tu\u1e63\u1e6di \u1e45aranya / hana ta a\u1e63\u1e6dasiddhi \u1e45aranya / nahan ta v\u1e5btti ni\u1e45 buddhi \u1e45aranya // dharma \u1e45aranya /", "120": "\u015b\u012bla\u1e43 yaj\u00f1as tapo d\u0101na\u1e43 pravrajy\u0101 bhik\u1e63\u0101 hy eva ca |", "121": "yoga\u015b c\u0101pi sam\u0101sena dharmasyaiko vinir\u1e47aya\u1e25 || 25", "122": "\u015a\u012bla \u1e45arani\u1e45 ma\u1e45rak\u1e63\u0101c\u0101ra rahayu / yaj\u00f1a \u1e45arani\u1e45 ma\u1e45han\u0101k\u0115n homa / tapa \u1e45arani\u1e45 um\u0101t\u012bndriyanya / tan vineh ri\u1e45 vi\u1e63ayanya / d\u0101na \u1e45arani\u1e45 veveh / pravrajy\u0101 \u1e45arani\u1e45 viku an\u0101\u015baka / bhik\u1e63u \u1e45arani\u1e45 d\u012bk\u1e63ita / yoga \u1e45arani\u1e45 magave sam\u0101dhi / nahan pratyeka ni\u1e45 dharma \u1e45aranya // nihan ta\u1e45 j\u00f1\u0101na \u1e45aranya /", "123": "pratyak\u1e63am anum\u0101na\u00f1 ca k\u1e5bt\u0101nt\u0101d vacan\u0101gama\u1e25 |", "124": "pram\u0101\u1e47a\u1e43 trividha\u1e43 prokta\u1e43 tat samyagj\u00f1\u0101nam uttamam || 26", "125": "Ika sa\u1e45 kinahanan deni\u1e45 pram\u0101\u1e47a t\u0115lu \u1e45aranya / pratyak\u1e63\u0101num\u0101n\u0101gama / pratyak\u1e63a \u1e45aranya katon kagam\u0115l / anum\u0101na \u1e45aranya kadya\u1e45ga ni\u1e45 anon kukus ri\u1e45 kadohan / ya ta ma\u1e45anum\u0101na hi\u1e45an i\u1e45 apuy / yek\u0101num\u0101na \u1e45aranya / \u0101gama \u1e45aranya ika\u1e45 aji inupapattyan de sa\u1e45 guru / yeka \u0101gama \u1e45aranya / sa\u1e45 kinahanan deni\u1e45 pram\u0101\u1e47a t\u0115lu / pratyak\u1e63\u0101num\u0101n\u0101gama / ya ta sina\u1e45guh samyagj\u00f1\u0101na \u1e45aranya // nihan ta\u1e45 vair\u0101gya \u1e45aranya /", "126": "d\u1e5b\u1e63\u1e6d\u0101nu\u015br\u0101vite bhoge sukhe dehe vir\u0101git\u0101 |", "127": "tad vair\u0101gya\u1e43 sam\u0101khy\u0101ta\u1e43 na yog\u012b mogani\u1e25sp\u1e5bha\u1e25 || 27", "128": "Hana bhoga katon / kadya\u1e45ga ni\u1e45 ratu pam\u0115g\u0115t / hana bhoga kar\u0115\u1e45\u00f6 / kadya\u1e45ga ni\u1e45 kahya\u1e45an svarga kadevatan / ika ta\u1e45 bhoga katon kar\u0115\u1e45\u00f6 / tatan mahar\u0115p irika kabeh / apan i\u1e45 ratu tovi tan ahar\u0115p ta sira / yateka sina\u1e45guh vair\u0101gya \u1e45aranya // nihan ta\u1e45 ai\u015bvarya \u1e45aranya /", "129": "bhoge\u1e63u copabhoge\u1e63u paribhoge\u1e63u v\u0101 puna\u1e25 |", "130": "s\u0101m\u0101nya\u1e43 tri\u1e63u vij\u00f1eya\u1e43 tadai\u015bvarya\u1e43 vipa\u015bcit\u0101 || 28", "131": "Bhoga \u1e45aranya salvir i\u1e45 kapa\u1e45an kenum / upabhoga \u1e45aranya salvir i\u1e45 sina\u1e47\u1e0da\u1e45 / paribhoga \u1e45aranya ika\u1e45 marabi mahulun / sa\u1e45 kinahanan denika kabeh / yeka ai\u015bvarya \u1e45aranya / ika ta\u1e45 dharma / j\u00f1\u0101na / vair\u0101gya / ai\u015bvarya / ya ta nimitta ni\u1e45 asih bha\u1e6d\u0101ra ri\u1e45 \u0101tm\u0101 // nihan ta baliknya / adharma / aj\u00f1\u0101na / avair\u0101gya / anai\u015bvarya // adharma \u1e45aranya ika\u1e45 buddhi kinatayan deni\u1e45 dharma / li\u1e45nya / syapa karih vruh ri\u1e45 svarga \u1e45aranya / syapa sa\u1e45kanya / syapa sa\u1e45ka ni\u1e45 naraka / p\u0101pa magave hala / kasvargan rakva magave hayu / \u1e0d\u00f6hadoh ika vuvus ni\u1e45 mali\u1e45 / vva\u1e45 mahar\u0115p pu\u1e47yan ana sa\u1e45 viku majarak\u0115n ik\u0101na / ri v\u0115dinya ri\u1e45 tak\u0115r hopan hetunya n lumakva viku / ika ta tan byakta vuvus ni\u1e45 aji / apan tan katon vinarahak\u0115n / ma\u1e45kana li\u1e45 nika\u1e45 buddhi adharma // aj\u00f1\u0101na \u1e45aranya ika\u1e45 buddhi kinatayan deni\u1e45 anum\u0101n\u0101gamapratyak\u1e63a / tapvan kinahanan denika / ya ta mata\u1e45yan kinahanan deni\u1e45 vikalpa / sa\u1e45\u015baya / bhr\u0101nta / vikalpa \u1e45aranya ika\u1e45 uma\u1e45\u0115na\u1e45\u0115n ika\u1e45 vastu tapvan tinonya / sa\u1e45\u015baya \u1e45aranya ika\u1e45 amb\u0115k sandeha / bhr\u0101nta \u1e45aranya ika\u1e45 amb\u0115k salah se\u1e45guh / ika ta\u1e45 amb\u0115k vikalpa sa\u1e45\u015baya bhr\u0101nta / yateka aj\u00f1\u0101na \u1e45aranya // avair\u0101gya \u1e45aranya ika\u1e45 buddhi j\u0115n\u0115k hyunta ri\u1e45 vastu ka\u1e47i\u1e63\u1e6dhamadyamottama / li\u1e45nya ma\u1e45ke m\u016blya / ya l\u0115vih \u1e45aranya / ya ta avair\u0101gya \u1e45aranya // anai\u015bvarya \u1e45aranya ika\u1e45 buddhi kinatayan deni\u1e45 bhoga upabhoga paribhoga / yeka sina\u1e45guh anai\u015bvarya \u1e45aranya / nahan ta\u1e45 balik nika\u1e45 caturai\u015bvarya \u1e45aranya // apa mata\u1e45yan sina\u1e45guh kinasihan de bha\u1e6d\u0101ra ika\u1e45 buddhidharma / nihan ta phalanya /", "132": "svarga\u1e43 dharme\u1e47a gamana\u1e43 devayoni\u1e63u j\u0101yate |", "133": "a\u1e47im\u0101digu\u1e47opeta\u1e25 sarvabhoge\u1e63u t\u1e5bpyate || 29", "134": "Yan dharma kadadi deni\u1e45 buddhi / hetunya n mulih ri\u1e45 svarga / alavas pva ya mukti ri\u1e45 svarga / ma\u1e45dadi ta ya devat\u0101 / kapa\u1e45gih ta\u1e45 a\u1e47im\u0101digu\u1e47a denya // nihan ta phala ni\u1e45 j\u00f1\u0101na /", "135": "samyagj\u00f1\u0101n\u0101ddhi k\u0101mata\u1e25 catu\u1e25\u015bakti\u1e25 sa pa\u1e47\u1e0dita\u1e25 |", "136": "mok\u1e63apada\u1e43 sam\u0101s\u0101dya na bhave vi\u015bate puna\u1e25 || 30", "137": "Ika\u1e45 kinahanan deni\u1e45 samyagj\u00f1\u0101na / sira ta rasika l\u0115vih / apan sira uma\u1e45guhak\u0115n kamok\u1e63an / tan pa\u1e45janma muvah / kinahanan deni\u1e45 cadu\u015bakti / ya ta sina\u1e45guh t\u0115ka ri\u1e45 janm\u0101vas\u0101na \u1e45aranya / umulih ri\u1e45 \u015bivapada / cetana nira s\u0101tmaka lavan bha\u1e6d\u0101ra // nihan ta phala ni\u1e45 vair\u0101gya /", "138": "vair\u0101gy\u0101t prak\u1e5btau l\u012bna\u1e25 suptavat sukham \u0101pnuy\u0101t |", "139": "d\u012brghe k\u0101le ca v\u0101 puna\u1e25 devayoni\u1e63u j\u0101yate || 31", "140": "Ika\u1e45 vair\u0101gya / sira umulih ri\u1e45 prak\u1e5btiloka / kadi enak i\u1e45 atur\u016b tan pa\u1e45ipi / ma\u1e45kana ta enak ni\u1e45 sukha kapa\u1e45gih de nira / v\u0115kasan ma\u1e45dadi ta sira devat\u0101 / nahan ta phala ni\u1e45 vair\u0101gya // nihan ta phala ni\u1e45 ai\u015bv\u0101rya/", "141": "ai\u015bvarye\u1e47\u0101pratihata\u1e25 sarvabhogena t\u1e5bpyate |", "142": "a\u1e47im\u0101digu\u1e47opeto devayoni\u1e63u j\u0101yate || 32", "143": "Tan katah\u0115n asi\u1e45 paranira / mva\u1e45 solah nira ta ya / sukha ta ya saparanya / v\u0115kasan ta ya ma\u1e45dadi devat\u0101 / kapa\u1e45gih ta\u1e45 a\u1e47im\u0101digu\u1e47a denya / nahan ta phala ni\u1e45 ai\u015bvarya // nihan ta phala nig baliknya / ika\u1e45 buddhi makav\u012bja \u1e45 adharma / yek\u0101\u1e45dadi tiryak / apan manayak\u0115n dharma / phala ni\u1e45 j\u00f1\u0101na / yeka inapusan i\u1e45 karmasukha / apan apan apu\u1e45gu\u1e45 ri\u1e45 tattvaj\u00f1\u0101na / keluilu ika\u1e45 pagave hala hayu / ya nimittanya n maput\u0115ran ri\u1e45 janma manu\u1e63ya / naraka tiryak t\u0115mahanya vaneh / ak\u0115\u1e0dik pva ya j\u0101ti ni\u1e45 vva\u1e45 magave hayu / mata\u1e45yan makveh ma\u1e45dadi tiryak / patimbunan i\u1e45 magave hala / ika\u1e45 avair\u0101gya mva\u1e45 anai\u015bvarya / mata\u1e45yan kinalalisan de bha\u1e6d\u0101ra / ika\u1e45 \u0101tm\u0101 makav\u012bja \u1e45 adharma / aj\u00f1\u0101na / avair\u0101gya / anai\u015bvarya // nihan ta\u1e45 pa\u00f1caviparyaya \u1e45aranya / lvirnya / tamah / moha / mah\u0101moha / t\u0101misra / andhat\u0101misra / tamah \u1e45aranya ika\u1e45 buddhi mahar\u0115p ama\u1e45guhak\u0115na\u1e45 sukhasakala / moha \u1e45aranya mahar\u0115p ama\u1e45guhak\u0115na\u1e45 a\u1e63\u1e6dai\u015bvarya / mah\u0101moha \u1e45aranya mahar\u0115p ama\u1e45guhak\u0115na\u1e45 sukha ri\u1e45 ni\u1e63kala lavan k\u0101\u1e63\u1e6dai\u015bvaryan / t\u0101misra \u1e45aranya umayamayam ika\u1e45 sukha kapa\u1e45giha h\u0115l\u0115m / andhat\u0101misra \u1e45aranya vva\u1e45 tuma\u1e45isak\u0115n ika\u1e45 vastu huvus hila\u1e45 / nahan ta\u1e45 pa\u00f1caviparyaya \u1e45aranya / ika ta kabeh nimitta ni\u1e45 \u0101tm\u0101 sa\u1e45s\u0101ra ika // nihan ta\u1e45 tu\u1e63\u1e6di \u1e45aranya / lvirnya / arjana / rak\u1e63a\u1e47a / k\u1e63aya / sa\u1e45ga / hi\u1e45s\u0101 / bh\u0101gya / k\u0101la / \u0101tm\u0101 / arjana \u1e45aranya ika\u1e45 amulu\u1e45 sarva dr\u0115vya / rinak\u1e63a ya / ya tu\u1e63\u1e6di \u1e45aranya / rak\u1e63a\u1e47a \u1e45aranya ika\u1e45 huvus mamulu\u1e45 dr\u0115vya / rinak\u1e63a ta ya / ika\u1e45 duv\u0115g ma\u1e45rak\u1e63a dr\u0115vya / tu\u1e63\u1e6di atah \u1e45aranya / k\u1e63aya \u1e45aranya vva\u1e45 ma\u1e45hi\u1e0d\u0115p lara / alva\u1e45 pveka laranya / \u1e45\u016bnihuni n varasa / tu\u1e63\u1e6di \u1e45aranya / sa\u1e45ga \u1e45aranya ika\u1e45 at\u0115mu lavan kasihnya / ya tu\u1e63\u1e6di \u1e45aranya / hi\u1e45s\u0101 \u1e45aranya ika\u1e45 am\u0101tim\u0101ti / makak\u0101ry\u0101ma\u1e45ana / tu\u1e63\u1e6di \u1e45aranya yeka b\u0101hyatu\u1e63\u1e6di \u1e45aranya // nihan ta\u1e45 \u0101dhy\u0101tmikatu\u1e63\u1e6di \u1e45aranya / bh\u0101gya \u1e45aranya ika\u1e45 buddhi mahenak amb\u0115knya / an tan pama\u1e45gihak\u0115n sukha / li\u1e45nya / i harah tan hana kuna\u1e45 gave\u1e45ku rahayu \u1e45\u016bni / mata\u1e45yan tan pan\u0115mu sukha ma\u1e45ke / ya ta mata\u1e45yan ko \u1e45 avak pamrih ta pagave hayu / maran tan me\u1e45kene dl\u0101ha ri\u1e45 janma sovah / tu\u1e63\u1e6di \u1e45aranya / k\u0101la \u1e45aranya kalalah aku uma\u1e45gihak\u0115na ika\u1e45 inayamayamku / apa kuna\u1e45 kali\u1e45anya / ri deny an tan kalalah kuna\u1e45 / her sakar\u0115\u1e45 t\u0115kaha kita dl\u0101ha / tu\u1e63\u1e6di \u1e45aranya / \u0101tm\u0101 \u1e45aranya hana ta j\u00f1\u0101na mamiveka \u1e45 \u0101tm\u0101 / sahi\u1e45an i\u1e45 varahvarah sa\u1e45 guru / yatika pinakahi\u1e45an i\u1e45 j\u00f1\u0101nanya / tan hana svata iriya / tan pam\u1e5bddhyak\u0115n ika\u1e45 j\u00f1\u0101na pavarah iriya / apan tan pagave sam\u0101dhi / hum\u0115n\u0115\u1e45 juga mahenak amb\u0115knya / nahan prak\u0101ra ni\u1e45 tu\u1e63\u1e6di / nimitta ni\u1e45 j\u00f1\u0101na kapih\u0115ran vava\u1e45 mahenak amb\u0115knya // nihan ta\u1e45 a\u1e63\u1e6dasiddhi \u1e45aranya /", "144": "d\u0101nam adhyayana\u1e43 \u015babdas tarka\u1e25 sauh\u1e5bdam eva ca |", "145": "trayo du\u1e25khavigh\u0101t\u0101\u015b ca siddhayo '\u1e63\u1e6da prak\u012brtit\u0101\u1e25 || 33", "146": "D\u0101na \u1e45aranya sa\u1e45 v\u0115na\u1e45 maveveh / adhyayana \u1e45aranya sa\u1e45 v\u0115na\u1e45 ma\u1e45aji / hana ta sira s\u0101dhaka / sa\u1e45ka ri t\u012bk\u1e63\u1e47a ni\u1e45 kas\u0101dhakan / a\u1e45r\u0115\u1e45\u00f6 ta sira \u015babda s\u016bk\u1e63ma / athav\u0101 hana ta sira v\u0115na\u1e45 manarka vastu sakala lavan s\u016bk\u1e63ma / tarka \u1e45arani\u1e45 j\u00f1\u0101na ma\u1e45uh\u0101 / nda tan salah deni\u1e45 ma\u1e45\u016bha / yeka b\u0101hyasiddhi \u1e45aranya // nihan ta\u1e45 \u0101dhy\u0101tmikasiddhi \u1e45aranya / ika sa\u1e45 v\u0115na\u1e45 humila\u1e45ak\u0115n ika\u1e45 duhkha t\u0115lu / ndya ta ya\u1e45 duhkha t\u0115lu \u1e45aranya / \u0101dhy\u0101tmika duhkha / \u0101dhidaivika duhkha / \u0101dhibhautika duhkha // \u0101dhy\u0101tmikaduhkha \u1e45aranya ika\u1e45 lara sa\u1e45ke\u1e45 manah / lvirnya / r\u0101ga / dve\u1e63a / moha / ur\u0115m bh\u0101ra gigil / puru / kuris / v\u0101ta / pitta / \u015ble\u1e63ma / \u015b\u016bla / larahatin / nahan ta\u1e45 \u0101dhy\u0101tmika duhkha \u1e45aranya // \u0101dhidaivika duhkha \u1e45aranya ika\u1e45 inalap i\u1e45 g\u0115lap / edan / ayan / k\u0101ve\u015ba graha / saprak\u0101ra nig duhkha sa\u1e45ke\u1e45 deva / yeka \u0101dhidaivika duhkha \u1e45aranya // \u0101dhibhautikaduhkha \u1e45aranya pin\u0115ra\u1e45 / rinacun / jinar\u0115m / k\u0115ne\u1e45 upas / kesyan / inabhicari / tin\u0115luh / tinuju khala ul\u0101 lalata\u1e45 / saprak\u0101ra ni\u1e45 lara duhkha sa\u1e45ke\u1e45 bh\u016bta / bh\u016bta \u1e45aran ika m\u0101vak kabeh / yeka \u1e45 \u0101dhibhautika duhkha \u1e45aranya // ika ta sa\u1e45 v\u0115na\u1e45 humila\u1e45ak\u0115n ika\u1e45 duhkha sama\u1e45kana kvehnya / sira ta sina\u1e45guh \u0101dhy\u0101tmikasiddhi \u1e45aranya / kuna\u1e45 ika\u1e45 vva\u1e45 sina\u1e45guh uttamasiddhi \u1e45aranya sa\u1e45 yog\u012b\u015bvara / sa\u1e45 uma\u1e45guhak\u0115n a\u1e47im\u0101digu\u1e47a / nahan ta\u1e45 v\u1e5btti ni\u1e45 buddhi kavruhananta / sa\u1e45ka ri\u1e45 buddhi m\u0115tu ta\u1e45 aha\u1e45k\u0101ra / t\u0115lu prak\u0101ranya / lvirnya / s\u0101ttvika / r\u0101jasa / t\u0101masa / nahan bhedanya / si vaik\u1e5bta yeka s\u0101ttvika / si taijasa yeka rajah / si bh\u016bt\u0101di yeka tamah / sa\u1e45ka ri\u1e45 aha\u1e45k\u0101ra [si vaik\u1e5bta ] m\u0115tu ta\u1e45 manah lavan de\u015bendriya / lvirnya / \u015brotra / tvak / cak\u1e63uh / jihv\u0101 / ghr\u0101\u1e47a / v\u0101k / p\u0101\u1e47i / p\u0101da / p\u0101yu / upastha / sa\u1e45ka ri\u1e45 aha\u1e45k\u0101ra si bh\u016bt\u0101di m\u0115tu ta\u1e45 pa\u00f1catanm\u0101tra / ika\u1e45 aha\u1e45k\u0101ra si taijasa / yeka umilu mam\u0115tvak\u0115n k\u0101rya nika\u1e45 aha\u1e45k\u0101ra si vaik\u1e5bta lavan si bh\u016bt\u0101di / apan makasvabh\u0101va ma\u1e45ulahak\u0115n // aparan sina\u1e45guh pa\u00f1catanm\u0101tra \u1e45aranya / nyapan tahankva li\u1e45anta / nihan nya\u1e45 \u015babda / spar\u015ba / r\u016bpa / rasa / gandha / vyaktinya / tutupana / tali\u1e45anta / hana \u015babda / kar\u0115\u1e45\u00f6 / litlit nika\u1e45 \u015babda kar\u0115\u1e45\u00f6 / yeka \u015babdatanm\u0101tra \u1e45aranya / hana ta ha\u1e45in mad\u0115r\u0115s / litlit nika rum\u0115s\u0115p i\u1e45 kulit kahi\u1e0d\u0115panya / yeka spar\u015batanm\u0101tra \u1e45aranya / hana ta sandhy\u0101vel\u0101 \u1e45aranya / huvus sumurup sa\u1e45 hya\u1e45 \u0101ditya / hana ta teja nira kav\u0115kas / litlit nika\u1e45 teja katon / yeka r\u016bpatanm\u0101tra \u1e45aranya / rasatanm\u0101tra \u1e45aranya ika\u1e45 pina\u1e45an mapahit mamanis kuna\u1e45 / litlit nika\u1e45 rasa rinasan kav\u0115kas i\u1e45 li\u1e0dah tan vva\u1e45 hila\u1e45 / hana \u015be\u1e63anya kari / yeka rasatanm\u0101tra \u1e45aranya / gandhatanm\u0101tra \u1e45aranya hana ta candana tinunu / litlit ni\u1e45 gandhanya inambu\u1e45 / yeka gandhatanm\u0101tra \u1e45aranya / sama\u1e45kana pa\u00f1catanm\u0101tra \u1e45aranya // sa\u1e45ke\u1e45 pa\u00f1catanm\u0101tra m\u0115tu ta\u1e45 pa\u00f1camah\u0101bh\u016bta / \u0101k\u0101\u015ba m\u0115tu sa\u1e45ke\u1e45 \u015babdatanm\u0101tra / v\u0101yu m\u0115tu sa\u1e45ke\u1e45 spar\u015batanm\u0101tra / teja m\u0115tu sa\u1e45ke\u1e45 r\u016bpatanm\u0101tra / apah m\u0115tu sagke\u1e45 rasatanm\u0101tra / p\u1e5bthiv\u012b m\u0115tu sa\u1e45ke\u1e45 gandhatanm\u0101tra / nahan ya\u1e45 pa\u00f1camah\u0101bh\u016bta \u1e45aranya / sakala pratyak\u1e63a katon kagam\u0115l / ndah yeka hi\u1e45an i\u1e45 tattva i sor / nahan svabh\u0101va ni\u1e45 tattva kabeh / kapva umy\u0101paka tattva i sornya / ika\u1e45 tattva i sor tan v\u0115na\u1e45 ya umy\u0101pakerika\u1e45 tattva i ruhurnya / ika\u1e45 p\u1e5bthiv\u012btattva ya patimbunan i\u1e45 tattva kabeh / \u015babda gu\u1e47a ni\u1e45 \u0101k\u0101\u015ba / spar\u015ba gu\u1e47a ni\u1e45 v\u0101yu / r\u016bpa gu\u1e47a ni\u1e45 teja / rasa gu\u1e47a ni\u1e45 \u0101pah / gandha gu\u1e47a nig p\u1e5bthiv\u012b // kuna\u1e45 ika\u1e45 rasa / n\u0115m prak\u0101ra nika / lvirnya / lava\u1e47a / amla / ka\u1e6duka / tikta / ka\u1e63\u0101ya / madhura / lava\u1e47a \u1e45aranya asin / amla \u1e45aranya as\u0115m / ka\u1e6duka \u1e45aranya p\u0115\u1e0d\u0115s / ka\u1e63\u0101ya \u1e45aranya s\u0115p\u0115t / madhura \u1e45aranya manis / tikta \u1e45aranya pahit / nahan ta\u1e45 \u1e63a\u1e0drasa \u1e45aranya // gu\u1e47a ni\u1e45 p\u1e5bthiv\u012b gandha / rva lvir ni\u1e45 gandha / abo mva\u1e45 ava\u1e45i // ika\u1e45 \u1e63a\u1e0drasa / ya teka pina\u1e45an ininum deni\u1e45 laki laki lavan anak\u0115bi / ya ta ma\u1e45dadyak\u0115n hurip lavan \u015bar\u012bra / s\u0101ri nika\u1e45 \u015bar\u012bra / ya ta mat\u0115mahan k\u0101ma ri\u1e45 laki laki / \u015bukla \u1e45aranya vaneh / \u015bvanita ri\u1e45 anak\u0115bi / mat\u0115mu pveka\u1e45 \u015bukla\u015bvanita \u1e45k\u0101ne\u1e45 padman\u0101\u1e0d\u012b madhya ni\u1e45 \u1e63a\u1e6dko\u1e63a / yatika kinahanan i\u1e45 hurip / salvir ni\u1e45 maka\u015bukla\u015bvanita / yan vva\u1e45 yan tiryak / salvir i\u1e45 r\u016bpa ni\u1e45 kavitany\u0101tah tinurunya / yan makveh ika\u1e45 \u015bukla sa\u1e45ke\u1e45 \u015bvanita / lana\u1e45", "147": "t\u0115mahanya / yan makveh ika\u1e45 \u015bvanita sa\u1e45ke \u015bukla / yeka t\u0115mahan vadvan / kuna\u1e45 ya pa\u1e0da kvehnya ika\u1e45 \u015bukla\u015bvanita / yatika janm\u0101ntara puru\u1e63a \u1e45aranya k\u0115\u1e0di valavadi hara t\u0115mahanya / ika\u1e45 \u015bukl\u0101t\u0115mahan ya tahulan / odvad / sumsum / ika\u1e45 \u015bvanita dadi dagi\u1e45 / rudhira / carma / t\u0115lu sake\u1e45 laki laki / t\u0115lu sake\u1e45 anak\u0115bi / yeka sina\u1e45guh \u1e63a\u1e6dko\u1e63a \u1e45aranya / ika\u1e45 \u015babdatanm\u0101tra dadi tali\u1e45a / pinakapa\u1e45r\u0115\u1e45\u00f6 pak\u0115nanya / ika\u1e45 spar\u015batanm\u0101tra dadi kulit / pinakapa\u1e45rasa panastis pak\u0115nanya / ika\u1e45 r\u016bpatanm\u0101tra dadi mata / pinakapanon pak\u0115nanya / ika\u1e45 rasatanm\u0101tra dadi hilat / pinakapa\u1e45rasa pak\u0115nanya yan pamukti \u1e63a\u1e0drasa / ika gandhatanm\u0101tra dadi hiru\u1e45 / pinakapa\u1e45ambu\u1e45 gandh\u0101bo ava\u1e45i pak\u0115nanya / yatika pa\u00f1cabuddh\u012bndriya \u1e45aranya / apan yeka pinakagolaka ni\u1e45 indriyeka s\u0101mpun i\u1e45ujar \u1e45\u016bni / \u015brotrendriya mau\u1e45gv i\u1e45 tali\u1e45a / pinakakara\u1e47a ni\u1e45 \u0101tm\u0101n pa\u1e45r\u0115\u1e45\u00f6 \u015babda pak\u0115nanya / ika\u1e45 tvagindriya mu\u1e45gv i\u1e45 kulit / pinakakara\u1e47a ni\u1e45 \u0101tm\u0101n pa\u1e45hi\u1e0d\u0115p panastis pak\u0115nanya / ika\u1e45 cak\u1e63urindriya mu\u1e45gv i\u1e45 mata / pinakakara\u1e47a ni\u1e45 \u0101tm\u0101n panon r\u016bpa var\u1e47a pak\u0115nanya / ika\u1e45 jihvendriya mu\u1e45gv i\u1e45 ilat / pinakakara\u1e47a ni\u1e45 \u0101tm\u0101n pa\u1e45rase \u1e63a\u1e0drasa / ika\u1e45 ghr\u0101\u1e47endriya mu\u1e45gv i\u1e45 iru\u1e45 / pinakakara\u1e47\u0101 ni\u1e45 \u0101tm\u0101n pa\u1e45ambu\u1e45 gandh\u0101bo ava\u1e45i / ika\u1e45 v\u0101gindriya mu\u1e45gv i\u1e45 tutuk / pinakakara\u1e47a ni\u1e45 \u0101tm\u0101n pa\u015babda pak\u0115nanya / ika\u1e45 p\u0101\u1e47\u012bndriya mu\u1e45gv i\u1e45 ta\u1e45an / pinakakara\u1e47a ni\u1e45 \u0101tm\u0101n pa\u1e45gam\u0115lgam\u0115l pak\u0115nanya / ika\u1e45 p\u0101dendriya mu\u1e45gv i\u1e45 suku / yeka pinakakara\u1e47a ni\u1e45 \u0101tm\u0101n lumaku pak\u0115nanya / ika\u1e45 p\u0101yvindriya mu\u1e45gv i\u1e45 silit / pinakakara\u1e47a ni\u1e45 \u0101tm\u0101n pa\u1e45isi\u1e45 a\u1e45\u0115ntut pak\u0115nanya / ika\u1e45 upasthendriya mu\u1e45gv i\u1e45 purus bhaga / pinakakara\u1e47a ni\u1e45 \u0101tm\u0101n pa\u1e45\u0115y\u0115h mva\u1e45 am\u0115tvak\u0115n \u015bukla\u015bvanita pak\u0115nanya / nahan ta krama ni\u1e45 da\u015bendriya hane\u1e45 \u015bar\u012bra // sumahur bhagav\u0101n v\u1e5bhaspati / lig nira / umapa teki rva de bha\u1e6d\u0101ra majarak\u0115n indriya / umu\u1e45guh lavan inu\u1e45gvan / apan ri hana nika\u1e45 golaka ya ta nimitta ni\u1e45 \u0101tm\u0101n pa\u1e45g\u1e5bh\u012bta \u1e45 vi\u015baya // sumahur bha\u1e6d\u0101ra / li\u1e45 nira / yogya ika denta matakvan kamu \u1e45 v\u1e5bhaspati / kadi pram\u0101\u1e47\u0101teka\u1e45 golaka ni\u1e45 \u0101tm\u0101 / nya\u1e45 tali\u1e45a tan v\u0115na\u1e45 ma\u1e45r\u0115\u1e45\u00f6 \u015babda yan tan hana \u1e45 \u015brotrendriya / vyaktinya n atuli / hana tali\u1e45anya lavan lya\u1e45nya / kathamapi tarpa\u1e45r\u0115\u1e45\u00f6 \u015babda / yan tan hana \u1e45 \u015brotrendriya / ma\u1e45kana \u1e45 mata kasahana\u1e45 cak\u1e63u\u1e25 / yan kasaputan putihputih / \u1e45uni veh ri tan pesyanya / mapeka tar panon / ma\u1e45kana \u1e45 lumpuh k\u0115\u1e0di prak\u0101ranya tan v\u0115na\u1e45 ika ri vi\u1e63ayanya / yan tan hana \u1e45 indriyanya / katon pveka kabeh denta kamu \u1e45 v\u1e5bhaspati / ya ta matagyan lyan ta\u1e45 indriya lavan golaka / ika\u1e45 manah yeka ratu ni\u1e45 indriya suma\u1e45kalpa ika\u1e45 vi\u1e63aya / apan vit nika\u1e45 indriya / mana\u1e45kalpa \u1e45aranya umastv ika\u1e45 vi\u1e63aya / gin\u1e5bh\u012bta ni\u1e45 indriya / yeka gave ni\u1e45 manah / ika\u1e45 indriya kabeh tan a\u1e45ga rakva tan veh\u0115n i\u1e45 vi\u1e63ayanya / apan enak ni\u1e45 mana\u1e47\u1e0da\u1e45 mama\u1e45an ma\u1e45inum / enak ni\u1e45 malakyarabi / enak ni\u1e45 ma\u1e45r\u0115\u1e45\u00f6 tab\u0115htab\u0115han / kidu\u1e45 gupitgupitan / ya ta dumeh sa\u1e45 hya\u1e45 \u0101tm\u0101 j\u0115n\u0115k i\u1e45 \u015bar\u012bra / apan sira mamukti rika kabeh //", "148": "\u015baka\u1e6dopama\u1e43 pradh\u0101na\u1e43 puru\u1e63o v\u1e5b\u1e63abhopama\u1e25 |", "149": "\u012b\u015bas\u0101rathisa\u1e43yukta\u1e43 jagad bhramita cakravat || 34", "150": "Ika\u1e45 \u015bar\u012br\u0101\u1e45k\u0115n r\u0115\u1e45gar\u0115\u1e45ga ni\u1e45 gili\u1e45an / ika\u1e45 \u015bubh\u0101\u015bubhakarma ya sina\u1e45guh jagat / yateka maput\u0115ran ri\u1e45 svarga naraka / kaharan cakra ni\u1e45 gili\u1e45an / sa\u1e45 hya\u1e45 \u0101tm\u0101 kaharan l\u0115mbu ma\u1e45irid ka\u1e45 ratha / bha\u1e6d\u0101ra \u012b\u015bvara kaharan s\u0101rathi / kumon ika\u1e45 l\u0115mbu ma\u1e45irid ka\u1e45 ratha / tan a\u1e45ga ya tan lakvak\u0115na makon / ya ta mata\u1e45yan kapurihan ika \u1e45 ka\u1e6dik sasiki / ya ta pa\u1e0da ni\u1e45 \u0101tm\u0101 / j\u0115n\u0115k mamet bhoga ni\u1e45 indriya sa\u1e45ka ri\u1e45 ev\u0115h ni\u1e45 bhoga pinetnya / ya ta mata\u1e45yan tumuvuh ika\u1e45 r\u0101ga / moha / dr\u0115mbha / lobha / m\u0101tsarya / prihati / lapa / v\u0115l\u0115ka\u1e45 / panasbh\u0101ran / ma\u1e45kana svabh\u0101va nika\u1e45 janma kabeh / ika\u1e45 \u0101tm\u0101 ma\u1e45kana yatik\u0101tm\u0101 vipar\u012bta \u1e45aranya / su\u1e45sa\u1e45 / pinakahulun deni\u1e45 hulunya / pinakaka\u1e6dik deni\u1e45 ka\u1e6diknya / alavas pveka ma\u1e45kana / mari teka\u1e45 \u0101tm\u0101 / r\u0101gar\u0101ga ika r\u016bpanya / apan ika\u1e45 r\u0101ga tar p\u0115gat irika\u1e45 janma manu\u1e63ya / pa\u1e45an tur\u016b ya vini\u015be\u1e63\u0101k\u0115nya / alavas pva ya makavi\u015be\u1e63a \u1e45 pa\u1e45an tur\u016b / k\u1e63aya teka\u1e45 cetana kas\u0115\u1e0d\u0115k deni\u1e45 tamah / apan / j\u0101ti nika\u1e45 mama\u1e45an menak tur\u016bnya / ika\u1e45 tur\u016b magave lupa ni\u1e45 \u0101tm\u0101 / lupa pveka \u1e45 inabhy\u0101sanya / gatinya denika\u1e45 vuk tur\u016b / ya ta mata\u1e45yan dadi pa\u015bu / sapi / k\u0115bo / asu / v\u00f6k / pip\u012blik\u0101 saprak\u0101ra / tamah ta y\u0101g\u00f6\u1e45 riya\u1e45dadi pa\u015bu / mata\u1e45yan mat\u0115mahan kayukayu / rondon / dukut saprak\u0101ra / nahan t\u0115mahan i\u1e45 \u0101tm\u0101 j\u0115n\u0115k tum\u016btak\u0115na li\u1e45 ni\u1e45 r\u0101ga // sumahur bhagav\u0101n v\u1e5bhaspati / li\u1e45 nira / atyanta k\u0101syasih ni\u1e45 \u0101tm\u0101 / s\u0101j\u00f1\u0101 bha\u1e6d\u0101ra / ndya teka luputa ri\u1e45 p\u0101pa / mata\u1e45yan l\u0115pasa sa\u1e45ke\u1e45 p\u0101pa naraka / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira / yan matutur ika\u1e45 \u0101tm\u0101 ri j\u0101tinya / irika ta yan alila\u1e45 / sa\u1e45 hya\u1e45 \u0101tm\u0101 juga humi\u1e0d\u0115pa sakasukhaduhkha ni\u1e45 \u015bar\u012bra / apan sira magopta hanerika\u1e45 \u015bar\u012bra / manuluh irika\u1e45 tattva kabeh / ri vastu ni\u1e45 cetana / sum\u0115lat i\u1e45 tattva ni\u1e45 \u015bar\u012bra kabeh / sira n umukti ya / pa\u1e0danya nihan /", "151": "pradh\u0101na\u1e43 pr\u0101s\u0101detyukta\u1e43 \u00a0tryanto mantr\u012b prak\u012brtita\u1e25 |", "152": "\u015b\u016bdram indriyam ity \u0101hur vi\u1e63ay\u0101 bhogavat sukham || 35", "153": "Ika\u1e45 \u015bar\u012bra ya ta kaharan ka\u1e0datvan / ikana\u1e45 tryantahkara\u1e47a \u1e45aranya ika\u1e45 buddhi manah aha\u1e45k\u0101ra ya ta kaharan sen\u0101patya / ika\u1e45 indriya ya ta kaharan punpunanya lavan ka\u1e6dika / ika\u1e45 vi\u1e63aya \u015babd\u0101di \u1e45aranya / ika\u1e45 \u015babda spar\u015ba r\u016bpa rasa gandha / yek\u0101\u1e45k\u0115n bhoga pina\u1e45an ininum sad\u0101k\u0101la / sa\u1e45 hya\u1e45 \u0101tm\u0101 sir\u0101\u1e45k\u0115n ratva / mamukti ika kabeh / j\u0115n\u0115k pva sa\u1e45 hya\u1e45 \u0101tm\u0101 mabhogabhoga \u1e45k\u0101na ri\u1e45 \u015bar\u012bra / ya ta mata\u1e45yan tar vruh ry avak nira / tan atutur / j\u0101ti nira / nimittanya nihan / i\u1e45\u0115ti\u1e45\u0115t\u0115n t\u0115m\u0115nt\u0115m\u0115n / i vruha ni\u1e45 \u0101tmeriya ma\u1e45de ya n pamuhara \u1e45 sukha ni\u1e45 \u015bar\u012bra / ya ta mata\u1e45yan han\u0101mrih mabhavahbhavah / han\u0101savahsavah / magaga / mapa\u1e47\u1e0de / hu\u1e47\u1e0dahagi / asi\u1e45 atah saprak\u0101ra ni\u1e45 ma\u1e45dadyak\u0115na sukha / ya ta ginavenya h\u0115l\u0115mh\u0115l\u0115m / tapvan kat\u0115mu ika\u1e45 sukha / ya ta hetunya n kasakitan / \u1e45hel ni\u1e45 mamikulmikul / ma\u1e45la\u1e47\u1e0dak / ma\u1e45hu\u1e0dan / kapva ya n malapa / v\u0115l\u0115ka\u1e45 / panastis / n donya n dadya ni\u1e45 sukha pavehnya / irika\u1e45 da\u015bendriya / pa\u1e0danya kadya\u1e45ga ni\u1e45 ka\u1e6dik tu\u1e45gal / hana ya kasapuluh kapv\u0101konkon irika\u1e45 ka\u1e6dik tu\u1e45gal / \u1e45k\u0101 tan a\u1e45ga tan lakvak\u0115na pakonkonya sova\u1e45sova\u1e45 / mata\u1e45yan sa\u1e45sareka\u1e45 ka\u1e6dik tu\u1e45gal // sumahur bhagav\u0101n v\u1e5bhaspati / li\u1e45 nira / yateka sany\u0101san katonak\u0115na r\u0101nak bha\u1e6d\u0101ra / lak\u1e63a\u1e47a ni\u1e45 \u0101tm\u0101n hane\u1e45 \u015bar\u012bra / apan iv\u0115h ika\u1e45 citta lavan \u0101tm\u0101 bhedanya / ya t\u0101jarak\u0115na ri r\u0101nak bha\u1e6d\u0101ra // sumahur bha\u1e6d\u0101ra / li\u1e45 nira / nihan lak\u1e63a\u1e47anye\u1e45\u0115tak\u0115nanta / ika\u1e45 kriy\u0101\u015bakti bha\u1e6d\u0101ra / yekom\u0101ve\u015ba rika\u1e45 aha\u1e45k\u0101ra / ika\u1e45 aha\u1e45k\u0101rom\u0101ve\u015ba ika\u1e45 v\u0101yu / ika\u1e45 v\u0101yu ya ta sumambandheki\u1e45 \u0101tm\u0101 lavan \u015bar\u012bra / nihan kramanya /", "154": "ath\u0101ta\u1e25 sampravak\u1e63y\u0101mi n\u0101\u1e0d\u012bn\u0101\u1e43 tryadhik\u0101\u1e25 \u015b\u1e5b\u1e47u |", "155": "n\u0101bhau n\u0101bher adha\u1e25 kande aha\u1e45k\u0101r\u0101khyanirgat\u0101\u1e25 || 36", "156": "Hana ta n\u0101\u1e0d\u012b \u1e45aranya ri\u1e45 \u015bar\u012bra / odvad mag\u00f6\u1e45 ad\u0115mit / sor ni\u1e45 pus\u0115r bu\u1e45kah lu\u1e45guhnya / umi\u1e45ruhur ta ye\u1e45 pus\u0115r / \u1e45k\u0101na ta yan map\u0101\u1e45 \u0101tata umi\u1e45ruhur / yeka vit ni\u1e45 guru\u1e45guru\u1e45an / t\u0115lu prak\u0101ranya //", "157": "i\u1e0d\u0101 tu pi\u1e45gal\u0101 caiva su\u1e63umn\u0101 ca tato bhavet |", "158": "g\u0101ndh\u0101r\u012b hastijihv\u0101 ca p\u016b\u1e63\u0101 caiva ya\u015b\u0101 tath\u0101 || 37", "159": "alambu\u1e63\u0101 kuh\u016b\u015b caiva \u015ba\u1e43khin\u012b da\u015bam\u0101 sm\u1e5bt\u0101 |", "160": "pravak\u1e63y\u0101my adhun\u0101 v\u012bra n\u0101\u1e0d\u012bn\u0101\u1e43 c\u0101gam\u0101\u1e43s tath\u0101 || 38", "161": "Sapuluh ika\u1e45 n\u0101\u1e0d\u012b mag\u00f6\u1e45 / lvirnya / i\u1e0d\u0101 (/ pi\u1e45gal\u0101 / su\u1e63umn\u0101 / g\u0101ndh\u0101r\u012b / hastijihv\u0101 / p\u016b\u1e63\u0101 / alambu\u1e63\u0101 / kuh\u016b / \u015ba\u1e45khin\u012b / nahan ta n\u0101\u1e0d\u012b mag\u00f6\u1e45 / i\u1e0d\u0101 \u1e45arani\u1e45 guru\u1e45guru\u1e45an i\u1e45 t\u0115\u1e45\u0115n / pi\u1e45gal\u0101 \u1e45arani\u1e45 guru\u1e45guru\u1e45an i\u1e45 kiva / su\u1e63umn\u0101 \u1e45arani\u1e45 guru\u1e45guru\u1e45an i\u1e45 t\u0115\u1e45ah / hana ta p\u0101\u1e45nyomi\u1e47\u1e0duhur t\u0115ka ri\u1e45 iru\u1e45 / kat\u0115lu lya\u1e45 ni\u1e45 iru\u1e45 / katutupan pveka\u1e45 i t\u0115\u1e45ah / mata\u1e45yan rva lya\u1e45 ni\u1e45 iru\u1e45 v\u0115kasan / p\u0101\u1e45nya vaneh t\u0115ke\u1e45 vunvunan / mata\u1e45yan \u015bivadv\u0101ra \u1e45aranya vaneh ri\u1e45 vunvunan / vaneh mara ri\u1e45 ta\u1e45an suku jariji / tumumpa\u1e45 tuma\u00f1c\u0115b / umala\u1e45 umad\u0115g / t\u0115ke\u1e45 suku ikana\u1e45 n\u0101\u1e0d\u012b / p\u0101\u1e45nya kapva map\u0101\u1e45 / vy\u0101paka irika\u1e45 dagi\u1e45 kabeh / um\u0115tu pva ya ri\u1e45 kulit / mat\u0115mahan puhunvulu \u1e45aranya / n\u0101\u1e0d\u012b ika ri dal\u0115m / ika ta n\u0101\u1e0d\u012b kabeh //", "162": "da\u015ba pr\u0101\u1e47avah\u0101 et\u0101\u1e25 pradh\u0101n\u0101 n\u0101\u1e0dya\u1e25 sa\u1e43sm\u1e5bt\u0101\u1e25 |", "163": "pr\u0101\u1e47o 'p\u0101na\u1e25 sam\u0101na\u015b ca ud\u0101no vy\u0101na eva ca || 39", "164": "n\u0101ga\u1e25 k\u016brmo 'tha k\u1e5bkaro devadatto dhana\u00f1jaya\u1e25 |", "165": "da\u015ba pr\u0101\u1e47\u0101 sam\u0101khy\u0101t\u0101\u1e25 \u015bivena paribh\u0101\u1e63it\u0101\u1e25 || 40", "166": "Ika ta n\u0101\u1e0d\u012b kabeh / yatika pa\u1e0da mesi v\u0101yu / sapuluh prak\u0101ranya / lvirnya / pr\u0101\u1e47a / ap\u0101na / sam\u0101na / ud\u0101na / vy\u0101na / n\u0101ga / k\u016brma / k\u1e5bkara / devadatta / dhana\u00f1jaya / nahan prak\u0101ra ni\u1e45 v\u0101yu / mata\u1e45yan akveh lvirnya / kapva dud\u016b gavenya sova\u1e45sova\u1e45 / dud\u016b var\u1e47anya //", "167": "mukhe pr\u0101\u1e47o hy adho 'p\u0101na\u1e25 sam\u0101no h\u1e5bdi sa\u1e43sthita\u1e25 |", "168": "ud\u0101no mastake j\u00f1eyo vy\u0101na\u1e25 sarv\u0101\u1e45gasandhi\u1e63u || 41", "169": "Ika\u1e45 v\u0101yu si pr\u0101\u1e47a / yeka hane\u1e45 tutuk lavan ri\u1e45 iru\u1e45 pinako\u015bv\u0101sa gavenya / ri \u1e0da\u1e0da hi\u1e45anya i sor / ya lumakvak\u0115n ika\u1e45 v\u0101yu kabeh //", "170": "\u015bukram\u016btre hy adhov\u0101yur ap\u0101na\u1e25 kena sa\u1e43sthita\u1e25 || 42", "171": "Ika\u1e45 v\u0101yu si ap\u0101na hane\u1e45 silit t\u0115ke\u1e45 purus / \u015bukla\u015bvanita gavenya lavan ma\u1e45isi\u1e45 ma\u1e45\u0115y\u0115h / gavenya vaneh ma\u1e45\u0115ntut //", "172": "p\u012bta\u1e43 bhak\u1e63ya\u1e43 dh\u1e5bta\u1e43 dady\u0101d rakta\u1e43 pita\u1e43 tath\u0101 kapham |", "173": "sam\u0101nagatir g\u0101tre\u1e63u sam\u0101no n\u0101ma m\u0101ruta\u1e25 || 43", "174": "Ika\u1e45 v\u0101yu si sam\u0101na hane\u1e45 hati / gavenya \u1e45k\u0101na / s\u0101ri ni\u1e45 pina\u1e45an / yeka vinehnya mat\u0115mahan ampru / s\u0101ri nika\u1e45 ininum / yeka vinehnya mat\u0115mahan rah / s\u0101ri nika\u1e45 inambu\u1e45 / yeka vinehnya mat\u0115mahan r\u0115hak / umb\u0115l / idu / ma\u1e45kana gave nika\u1e45 v\u0101yu si sam\u0101na hane\u1e45 hati //", "175": "udvejayati marm\u0101\u1e47i ud\u0101no n\u0101ma m\u0101ruta\u1e25 || 44", "176": "Kuna\u1e45 si ud\u0101nav\u0101yu hane\u1e45 vunvunan / gavenya \u1e45k\u0101na / magave k\u0115lap ni\u1e45 mata / mva\u1e45 k\u0115rut ni\u1e45 rahi / lavan anuvuhak\u0115n ke\u015ba //", "177": "vy\u0101no bhinna\u1e25 sam\u0101khy\u0101to vy\u0101no vy\u0101dhiprakopana\u1e25 |", "178": "pravart\u012b sy\u0101t prakopano v\u0101rdhakya\u1e43 tena v\u0101yun\u0101 || 45", "179": "Ika\u1e45 v\u0101yu si vy\u0101na hane\u1e45 sarv\u0101\u1e45gasandhi / gavenya \u1e45k\u0101na / lumaku / lumimbay / ma\u1e45gam\u0115l / saprak\u0101ra ni\u1e45 ma\u1e45gulahak\u0115n sarvasandhi ni\u1e45 avak lavan magave lupa kopa mva\u1e45 v\u1e5bddha //", "180": "udg\u0101re n\u0101ga ity ukta\u1e25 k\u016brma unm\u012blane sthita\u1e25 |", "181": "k\u1e5bkara\u015b ca k\u1e63uty eva hi devadatto vij\u1e5bmbhite || 46", "182": "Ika\u1e45 v\u0101yu si n\u0101ga ma\u1e45ulet gavenya / ika\u1e45 v\u0101yu si k\u016brma magave k\u0115t\u0115r / ika\u1e45 v\u0101yu si k\u1e5bkara magave vahin / ika\u1e45 v\u0101yu si devadatta ma\u1e45hvab gavenya / ika\u1e45 v\u0101yu si dhana\u00f1jaya yeka magave \u015babda / ri k\u0101la ni\u1e45 pati tan molah ri va\u1e45kay ika\u1e45 v\u0101yu si dhana\u00f1jaya / ika\u1e45 v\u0101yu kabeh tu\u1e45gal pva ya / \u1e45hi\u1e45 tapvan makveh gavenya sova\u1e45sova\u1e45 / akveh bhedanya / ya ta mata\u1e45yan akveh \u1e45aranya i patu\u1e45galtu\u1e45galan ika\u1e45 v\u0101yu / ya teka sumambandha ika\u1e45 \u0101tm\u0101 lavan \u015bar\u012bra / t\u0115guh ni\u1e45 pa\u1e45ik\u0115tnya / ya ta mata\u1e45yan vi\u015b\u0101nta sa\u1e45 hya\u1e45 \u0101tm\u0101n para ri\u1e45 bhuvana vaneh / ndya ta \u1e45 bhuvana vaneh \u1e45aranya / hana pa\u00f1capada \u1e45aranya / anu\u1e45 kavruhananta pinako\u1e45gvan ika\u1e45 \u0101tm\u0101n pa\u015bar\u012bra //", "183": "sth\u016bla\u1e43 j\u0101garaka\u1e43 vibhinnaracita\u1e43 pratyak\u1e63ato d\u1e5b\u015byate |", "184": "svapna\u1e25 phenatara\u1e43gabudbudanibho m\u0101yopama\u015b ca\u00f1cala\u1e25 |", "185": "sau\u1e63upta\u1e43 timirondhak\u0101ragahana\u00f1 c\u0101vyaktam \u0101tyantika\u1e43 |", "186": "t\u016brya\u1e43 s\u016bk\u1e63mam acintyam avyayam ida\u1e43 nirv\u0101\u1e47am \u0101hur budh\u0101 || 47", "187": "Hana ta j\u0101grapada \u1e45aranya / hana ta svapnapada \u1e45aranya / hana ta su\u1e63uptapada \u1e45aranya / hana ta t\u016bryapada \u1e45aranya / hana ta t\u016bry\u0101ntapada \u1e45aranya / pada \u1e45aranya u\u1e45gvan sa\u1e45 hya\u1e45 \u0101tm\u0101 ika kalima / mata\u1e45yan pa\u00f1capada \u1e45aranya / ika\u1e45 j\u0101grapada \u1e45aranya / ri k\u0101la ni\u1e45 ta\u1e45hi / tan alv\u0101lv\u0101 ika\u1e45 ta\u1e45hi / ma\u1e45kana teka sa\u1e45 hya\u1e45 \u0101tm\u0101n pratyak\u1e63a katon kagam\u0115l / sa\u1e45 vi\u015bva \u1e45aranira yan ma\u1e45kana // kuna\u1e45 yan ri\u1e45 svapnapada / tan vyakta kadya\u1e45ga ni\u1e45 m\u0101y\u0101 hana ri\u1e45 vvai / yan umi\u1e0d\u0115\u1e45 ika\u1e45 vvai katon ika\u1e45 m\u0101y\u0101 / yapvan molah ika\u1e45 vvai tan vyakta ika\u1e45 m\u0101y\u0101 tinon / ma\u1e45kana lvir nika\u1e45 \u0101tm\u0101 tan vyakta / apan salvir nika\u1e45 pada lvir nika\u1e45 \u0101tm\u0101 / sa\u1e45 taijasa \u1e45aranira yan ma\u1e45kana // yapvan ri\u1e45 su\u1e63uptapada / ri k\u0101la ni\u1e45 tur\u016b t\u0115p\u0115\u1e45 / lvir nika\u1e45 \u015b\u016bnya acetana nirv\u0101\u1e47a / ni\u1e63prak\u0101mya tan katon kahi\u1e0d\u0115p / lvir nika\u1e45 su\u1e63uptapada / ma\u1e45kana sa\u1e45 hya\u1e45 \u0101tm\u0101 hila\u1e45 tutur nira / umilv i\u1e45 acetana / tan pa\u1e45hi\u1e0d\u0115p lupa pinakasvabh\u0101vanya / sa\u1e45 \u015br\u012bpada \u1e45aranira yan ma\u1e45kana / ika ta \u1e45 j\u0101grapada svapnapada su\u1e63uptapada / yatika juga pa\u1e45ad\u0115gan i\u1e45 \u0101tm\u0101 / yateka \u0101tmasa\u1e45s\u0101ra \u1e45aranya / tutur maput\u0115ran ri\u1e45 deva m\u0101nu\u1e63a tiryak / svarganarak\u0101vaknya // kuna\u1e45 ika\u1e45 t\u016bryapada / ya teka \u0101tmasiddhi \u1e45aranya / m\u0115ne ika vuvus\u0115n i\u1e45 yogakrama lavan ika\u1e45 t\u016bry\u0101ntapada / kuna\u1e45 ika\u1e45 j\u0101gra svapna su\u1e63upta yeka tamolah mavaluyvaluy ri\u1e45 \u0101tm\u0101 / kadi hananya ri\u1e45 j\u0101gra / ma\u1e45kana hananya ri\u1e45  sv\u0101pna lavan su\u1e63upta / kali\u1e45anya / mata\u1e45hi / matur\u016b / ma\u1e45ipi / ma\u1e45kana juga vi\u1e63aya nika\u1e45 r\u0101t kabeh // sumahur bhagav\u0101n v\u1e5bhaspati / li\u1e45 nira / ika\u1e45 \u0101tm\u0101 hana ri\u1e45 j\u0101grapada / matur\u016b pva ya hila\u1e45 ta ya malupa ri\u1e45 r\u0101t kabeh / tulya m\u0101ti ika\u1e45 matur\u016b / apa vipar\u012bta / atyanta yogya nika n man\u0115h\u0115r am\u0101tya / hila\u1e45a tan pata\u1e45hya muvah / apan hila\u1e45 mari ma\u1e45hi\u1e0d\u0115p muvah ika\u1e45 \u0101tm\u0101 / kali\u1e45anya vuvus r\u0101nak bha\u1e6d\u0101ra / apan asi\u1e45 ma\u1e45hi\u1e0d\u0115p ya sina\u1e45guh bha\u1e6d\u0101ra cetana / \u1e45k\u0101n tan yogya ika\u1e45 cetan\u0101vaka ni\u1e45 \u0101tm\u0101 / apan mahurip ika\u1e45 matur\u016b muvah / ndya ta kali\u1e45anika // sumahur bha\u1e6d\u0101ra / li\u1e45 nira / ya ta mata\u1e45yan pintonak\u0115n ika\u1e45 tattva kabeh / ika\u1e45 pradh\u0101natattva yeka acetana makasvabh\u0101va \u1e45 lupa / vy\u0101paka pveka\u1e45 \u0101tm\u0101 ri\u1e45 pradh\u0101natattva / alupa ta ya / apan pradh\u0101na gumave lupa ni\u1e45 \u0101tm\u0101 / hane\u1e45 pradh\u0101natattva teka\u1e45 \u0101tm\u0101 ri k\u0101lanya n matur\u016b vipar\u012bta // sumahur bhagav\u0101n v\u1e5bhaspati / li\u1e45 nira / yateka sa\u1e45\u015baya r\u0101nak bha\u1e6d\u0101ra t\u0115m\u0115nt\u0115m\u0115n / ri kadadinya n iv\u0115\u1e45iv\u0115\u1e45 ika\u1e45 \u0101tm\u0101 lavan ika\u1e45 pradh\u0101natattva / ika\u1e45 lupa yeka ni\u1e63kala ni\u1e45 \u0101tm\u0101 ri hi\u1e0d\u0115p r\u0101nak bha\u1e6d\u0101ra / apan m\u0115tu sake\u1e45 lupa ika\u1e45 tutur / tutur \u1e45aranya ika\u1e45 ma\u1e45hi\u1e0d\u0115p sukhaduhkha / ika\u1e45 sukhaduhkha yeka sa\u1e45s\u0101ra / sa\u1e45s\u0101ra pva ma\u1e45hi\u1e0d\u0115p / ya ta mata\u1e45yan tan yogya ika\u1e45 hi\u1e0d\u0115p sa\u1e45guh\u0115n vi\u015be\u1e63a kuna\u1e45 ika\u1e45 lupa ya vi\u015be\u1e63a \u1e45aranya / apan tan pa\u1e45hi\u1e0d\u0115p sukhaduhkha / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira / hemanku / sinahuran pak\u1e63anta kamu \u1e45 v\u1e5bhaspati / ika\u1e45 lupa ya vi\u015be\u1e63a li\u1e45ta / acetana ka\u1e45 lupa \u1e45aranya / ika\u1e45 acetana \u1e45aranya inicch\u0101 deni\u1e45 cetana teka / pa\u1e0danya kadya\u1e45ga ni\u1e45 l\u0115mah ginave dyun / ika\u1e45 magave dyun yeka \u1e45 umicch\u0101 ya / ika\u1e45 l\u0115mah yeka \u1e45 acetana / apan tan pa\u1e45hi\u1e0d\u0115p / ika\u1e45 vva\u1e45 yeka cetana / ika\u1e45 acetana yeka ginavenya / kavva\u1e45an dyun palu\u1e45h\u0101n payun saprak\u0101ra / svecch\u0101 nika\u1e45 cetana / ma\u1e45icch\u0101 dumadyak\u0115n / tadvat ma\u1e45kana kadya\u1e45ga nika\u1e45 magave dyun / tadvat ma\u1e45kana ta bha\u1e6d\u0101ra / arpakecch\u0101 ika\u1e45 acetana / acetana pv\u0101vak nika\u1e45 lupa / ya ta mata\u1e45yan tan yogya ika \u1e45 param\u0101rtha li\u1e45nyu vi\u015be\u1e63a / ma\u1e45kana li\u1e45 bha\u1e6d\u0101ra // sumahur bha\u1e6d\u0101ra / hemanku sinahuran pak\u1e63anta kamu \u1e45 v\u1e5bhaspati / mapa teku punahpunah denta mavuvus ika\u1e45 pak\u1e63a / huvus hila\u1e45 cetana nika\u1e45 matur\u016b / mok\u1e63a ta ya / mat\u0115h\u0115r hayva ma\u1e45hi\u1e0d\u0115p muvah / apan ta ya ika\u1e45 vi\u015be\u1e63a li\u1e45ta / an taya lvir nika\u1e45 vi\u015be\u1e63a vih / umapa t\u0115k\u0101n hana / huvus hana / umaluy taya / huvus taya / umaluy hana / ma\u1e45kana karika \u1e45 sina\u1e45guh vi\u015be\u1e63a \u1e45aranya / ma\u1e45kana karika \u1e45 sina\u1e45guh param\u0101rtha \u1e45aranya / yateka sina\u1e45guh j\u00f1\u0101na vipar\u012bta \u1e45aranya / vula\u1e45un pati tuduhtuduhi / yatika inuhutak\u0115n j\u00f1\u0101na sa\u1e45 pa\u1e47\u1e0dita // sumahur bhagav\u0101n v\u1e5bhaspati / ndya teka\u1e45 sinagguh par\u0101martha / s\u0101j\u00f1\u0101 bha\u1e6d\u0101ra / kasihana varah\u0115n r\u0101nak bha\u1e6d\u0101ra / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira /", "188": "sadbh\u0101vena parityaktam asadbh\u0101va vivarjitam |", "189": "sadasadbh\u0101varahita\u1e43 ni\u1e63kal\u0101ntam alak\u1e63a\u1e47am || 48", "190": "Tan taya ta sa\u1e45 hya\u1e45 vi\u015be\u1e63a / hana kapva sira / nyapan \u00a0taha n kva li\u1e45anta / huvus rumuhun ika hana taya kapv\u0101vak nira / taha tan taya / tan han\u0101vaknira / tan yogya ika vuvus\u0115n bha\u1e6d\u0101ra / apan tan hana pram\u0101\u1e47a sumiddh\u0101k\u0115nya / nyapan taha n kva li\u1e45anta / nya\u1e45 nihan makapram\u0101\u1e47a sumiddh\u0101k\u0115nya //", "191": "yad gh\u1e5bta\u1e43 payasi hari\u015b ca yadd\u0101ru\u1e63u k\u1e63ita\u1e25 jala\u1e43 nabha\u1e25sthita\u1e43 sarvago 'nila\u1e25 |", "192": "rajastamo 'd\u1e5b\u015bya\u1e43 mano nare san na sat tath\u0101 b\u0101hye jagati tan nopalabhyate || 49", "193": "Apa kari pana\u1e45guhanta ri\u1e45 apuy yan hane\u1e45 kayu / umapeka tan katon s\u0115\u1e45guh\u0115n hana / apa ya tan g\u0115s\u0115\u1e45 ika\u1e45 kayu denya / tan hana li\u1e45anta / mijil ta ya sa\u1e45ke\u1e45 kayu / ndya pana\u1e45guhan terika / mapa deyanta mastvi ma\u1e45kana / ma\u1e45kana teka\u1e45 mi\u00f1ak sa\u1e45ke\u1e45 susu / hana li\u1e45anterika / vvay juga ta lvir nika\u1e45 susu / taya li\u1e45aterika / hana mataya / ika ta umapa ma\u1e45kana / vastu b\u0101hya ika iva ma\u1e45kana ev\u0115h yan linak\u1e63a\u1e47an / tan k\u0115na vinastvan / ika pak\u1e63anta pva sina\u1e45guh ta vi\u015be\u1e63a / apeka sor deni\u1e45 vastu b\u0101hya / y\u0101vat kadya\u1e45ga nika\u1e45 apuy lavan mi\u00f1ak / y\u0101vat ma\u1e45kana ta sa\u1e45 hya\u1e45 vi\u015be\u1e63a / tan k\u0115na linak\u1e63a\u1e47an / mev\u0115h vinastvan / apa kari pana\u1e45guhanta ri sira / s\u016bk\u1e63ma juga ya / alak\u1e63a\u1e47a / atyanta paramadurgr\u0101hya / ya ta sina\u1e45guh vi\u015be\u1e63a \u1e45aranya / apan yan hana bha\u1e6d\u0101ra kav\u0115na\u1e45 ta sik\u0115p\u0115n / lavan k\u0115na ta sira ri\u1e45 sa\u1e45s\u0101ra veh / yan sa\u1e45guhan taya kadi pak\u1e63anta / kadi hana teka\u1e45 r\u0101t kabeh / nihan huripta tuvi / ndah kadi hana teki yan taya bha\u1e6d\u0101ra / ya ta mata\u1e45yan salah ika pak\u1e63anta / kuna\u1e45 ri hila\u1e45 nika\u1e45 \u0101tm\u0101 ri k\u0101lanya n patur\u016b pih / kapasuk ri\u1e45 pradh\u0101natattva teka juga / apan gumave lupa ni\u1e45 \u0101tm\u0101 ika\u1e45 pradh\u0101natattva / mapa pva mata\u1e45yan tan t\u0115h\u0115r am\u0101ti ika\u1e45 atur\u016b / apan malupa ya ri\u1e45 \u015bar\u012branya / nyapan taha n kva li\u1e45anta / ya don ika\u1e45 pa\u00f1cav\u0101yu inajar \u1e45\u016bni / yeka pinak\u0101pusapus ni\u1e45 \u0101tm\u0101 / ya dumehnya tan t\u0115h\u0115r am\u0101ti ika\u1e45 matur\u016b // sumahur bhagav\u0101n v\u1e5bhaspati / yeka vuvus bha\u1e6d\u0101ra / umarahak\u0115n ika\u1e45 pa\u00f1cav\u0101yu / tapvan pavastu ri hi\u1e0d\u0115p r\u0101nak bha\u1e6d\u0101ra tuturu\u1e45 patu\u1e45galanya ry avak nika\u1e45 v\u0101yu pinak\u0101pusapus ni\u1e45 \u0101tm\u0101 / ndya ta p\u0101vakan ik\u0101 / pagam\u0115lanya hana ri\u1e45 \u015bar\u012bra / yatanyan mat\u0115guha hi\u1e0d\u0115p r\u0101nak bha\u1e6d\u0101ra // Sumahur bha\u1e6d\u0101ra / li\u1e45 nira /", "194": "aya\u1e43 putro mah\u0101dak\u1e63as tattvavij\u00f1\u0101navit tath\u0101 |", "195": "v\u1e5bhaspatir iha kathyate svargabhik\u1e63ur vicak\u1e63a\u1e47a\u1e25 || 50", "196": "Anaku sa\u1e45 v\u1e5bhaspati / sugyan ta kari kita guruloka ri\u1e45 svarga / apan ma\u1e45ke kavicak\u1e63a\u1e47anta vruh ri\u1e45 sarvatattva kabeh / lavan s\u0101ri ni\u1e45 vuvusta / ya ta sinik\u0115pta / kuna\u1e45 apan rahasya iki t\u0115m\u0115nt\u0115m\u0115n / tak varaha kita \u1e45ke ri\u1e45 sabh\u0101 / m\u0115ne ri\u1e45 \u015b\u016bny\u0101ku n varaha kita / apan yeki sina\u1e45guh prayogasandhi \u1e45aranya / rinahasya de sa\u1e45 yog\u012b\u015bvara / ma\u1e45kana li\u1e45 bha\u1e6d\u0101ra // sumahur bhagav\u0101n v\u1e5bhaspati / nihan ta kasa\u1e45\u015bayan r\u0101nak bha\u1e6d\u0101ra vaneh / ika\u1e45 sina\u1e45guh cetana li\u1e45 bha\u1e6d\u0101ra / j\u00f1\u0101nasvabh\u0101va ika\u1e45 vruh / yateka karva kahi\u1e0d\u0115pnya / rva \u1e45aranya / vruh lavan kinavruhan / y\u0101vat hana vruh / y\u0101vat hana kinavruhan / ya tika katon de r\u0101nak bha\u1e6d\u0101ra / apan ika\u1e45 vi\u015be\u1e63a / li\u1e45 bha\u1e6d\u0101ra / alak\u1e63a\u1e47\u0101 ya / m\u0101ri ta yan alak\u1e63a\u1e47a teka hi\u1e0d\u0115p r\u0101nak bha\u1e6d\u0101ra / p\u0115gatak\u0115na kasa\u1e45\u015bayan i\u1e45 r\u0101nak bha\u1e6d\u0101ra / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira / tamolah a\u1e45ad\u0115g ri\u1e45 alak\u1e63a\u1e47a teka\u1e45 cetana / yan param\u0101rthacetana / ya ta mata\u1e45yan tiga bheda nika\u1e45 cetana / huvus i\u1e45ucap \u1e45\u016bni n rumuhun / yeka pinakatasak \u1e45\u016bni / pinakavatva ni\u1e45 tattva kabeh / parama\u015bivatattva / sad\u0101\u015bivatattva / \u015bivatattva / \u015bivatattva \u1e45aranya sukha tan pabalik duhkha / sad\u0101\u015bivatattva \u1e45aranya tan tan pavvit tan patu\u1e45tu\u1e45 ika\u1e45 sukha / parama\u015bivatattva \u1e45aranya ni\u1e63kala tan v\u0115na\u1e45 vinastvan ika\u1e45 sukha / salah linak\u1e63a\u1e47an / ndan kadi edanaku m\u0101jarak\u0115n ik\u0101naku / apan tan vyakta ri hi\u1e0d\u0115p ni\u1e45 manu\u1e63ya / apan ki\u00f1cidj\u00f1\u0101na svabh\u0101vanya / ak\u0115\u1e0dik pa\u1e45avruhnya / ah\u00f6t panonya / alp\u0101yu\u1e63anya / mag\u00f6\u1e45 mohanya lavan kle\u015banya / vihikan pva ya ri hi\u1e0d\u0115pnya / vin\u0101danya teka\u1e45 tattva sahi\u1e45an i\u1e45 j\u00f1\u0101nanya / saka vihikanya enak pva ni\u015bcayanya irika\u1e45 tattvaj\u00f1\u0101na / inakunya ta ya / ya ta mata\u1e45yan kapih\u0115ran ika pa\u1e45avruhnya / tadvat ika j\u00f1\u0101nanya / ma\u1e45kana j\u0101ti ni\u1e45 m\u0101\u1e47u\u1e63a \u1e45aranya / kasornya deni\u1e45 devat\u0101 / kita pva y\u0101naku sa\u1e45 v\u1e5bhaspati / apan kita viku ri\u1e45 svarga / hayva ta kita baribari / hayva ma\u1e45duv\u0115gak\u0115n j\u00f1\u0101na / apan acintya paramagambh\u012bra / ev\u0115h ika sa\u1e45 pinakadon i\u1e45 kavikun / kuna\u1e45 ika\u1e45 tattvanta / \u0101tmatattva \u1e45aranya / ika\u1e45 cetana ma\u1e45hi\u1e0d\u0115p / ika\u1e45 m\u0101y\u0101tattva hini\u1e0d\u0115pnya / apan ika\u1e45 m\u0101y\u0101tattva ava\u1e45ava\u1e45 uvu\u1e45uvu\u1e45 tarava\u1e45 tan pagam\u0115lan t\u0115ka / ya ta sina\u1e45guh m\u0101y\u0101 \u1e45aranya / ika\u1e45 sina\u1e45guh ta vi\u015be\u1e63a \u1e45\u016bni / mata\u1e45yan m\u0101y\u0101tattva \u1e45aranya / nyapan tahankva vih / m\u0101y\u0101 vih \u1e45aran i\u1e45 manah abvat / apan sinahabanya \u015bakti ni\u1e45 sa\u1e45 puru\u1e63a / aparan \u015bakti \u1e45aranya / sarvaj\u00f1\u0101 sarvak\u0101ryakart\u0101 / hila\u1e45 pva \u015bakti sa\u1e45 puru\u1e63a / apan vy\u0101paka ri\u1e45 m\u0101y\u0101 / ya ta pan\u0115\u1e45\u0115r i\u1e45 m\u0101y\u0101tattva ri v\u0115kasan / kintu malila\u1e45 ika\u1e45 m\u0101y\u0101tattva \u1e45aranya / anak ni\u1e45 m\u0101y\u0101tattva / yatika pradh\u0101natattva \u1e45aranya / ganal ni\u1e45 m\u0101y\u0101tattva / vyaktinya ya vih gumave lupa ni\u1e45 sa\u1e45 puru\u1e63a / apan malupa deni\u1e45 pradh\u0101natattva / mata\u1e45yan puru\u1e63a \u1e45aran i\u1e45 \u0101tm\u0101 / puru \u015bete / puru \u1e45aran i\u1e45 ka\u1e0datvan / ka\u1e0datvan i\u1e45 \u0101tm\u0101 teka\u1e45 pradh\u0101natattva / ikana\u1e45 \u015bete matur\u016b teka\u1e45 \u0101tm\u0101 / ya ta mata\u1e45yan puru\u1e63a teka\u1e45 \u0101tm\u0101 / yateka sina\u1e45guh ta ma\u1e45hi\u1e0d\u0115p / cetanasa\u1e45s\u0101ra \u1e45aranika / ika pva sina\u1e45guh ta vi\u015be\u1e63a / luput saki\u1e45 m\u0101y\u0101tattva / \u1e45uni veh ika\u1e45 pradh\u0101natattva / ya ta mata\u1e45yan alak\u1e63a\u1e47\u0101 / tan kav\u0115na\u1e45 vinastvan / ya ta mata\u1e45yan prayatna ta kita / hayva ta kita baribari / an sira s\u0101ri ni\u1e45 huripta / tan adoh sake\u1e45 j\u00f1\u0101nanta / ya pametananta ri sira / ma\u1e45kana li\u1e45 bha\u1e6d\u0101ra // sumahur bhagav\u0101n v\u1e5bhaspati /", "197": "ki\u1e43 m\u0101rgas\u0101dhana\u1e43 j\u00f1\u0101na\u1e43 ki\u1e43 tapovratam uttamam |", "198": "\u015biva paramam\u0101d\u1e5btya tva\u1e43 ma \u0101khy\u0101 hi tattvata\u1e25 || 51", "199": "S\u0101j\u00f1\u0101 bha\u1e6d\u0101ra / ndya teka\u1e45 j\u00f1\u0101nam\u0101rga yukti / anu\u1e45 s\u0101dhana ni\u1e45 ama\u1e45gihak\u0115na ika\u1e45 sina\u1e45guh sa\u1e45 hya\u1e45 vi\u015be\u1e63a / mata\u1e45yan kopalabdha / umapa lvir ni\u1e45 tapa lavan brata / kasihana r\u0101nak bha\u1e6d\u0101ra / varah\u0115n t\u0115m\u0115nt\u0115m\u0115n makam\u0101rga tapabrata / ma\u1e45kana li\u1e45 bhagav\u0101n v\u1e5bhaspati // sumahur bha\u1e6d\u0101ra / li\u1e45 nira / atyanta divya ni\u1e45 takvant\u0101naku / nihan s\u0101dhana ni\u1e45 ama\u1e45gihak\u0115na sa\u1e45 hya\u1e45 vi\u015be\u1e63a par\u0101martha //", "200": "j\u00f1\u0101n\u0101bhyudrekato mok\u1e63a indriy\u0101yogam\u0101rgata\u1e25 |", "201": "t\u1e5b\u1e63\u1e47\u0101do\u1e63ak\u1e63ay\u0101c caiva pr\u0101pyate k\u0101ra\u1e47atray\u0101t || 52", "202": "T\u0115lu prak\u0101ra nika\u1e45 s\u0101dhana / anu\u1e45 gavayak\u0115na de sa\u1e45 mahyun i\u1e45 kal\u0115pas\u0115n / j\u00f1\u0101n\u0101bhyudreka \u1e45aranya ika\u1e45 vruh ri\u1e45 tattva kabeh / indriy\u0101yogam\u0101rga \u1e45aranya ika\u1e45 tan j\u0115n\u0115k ri\u1e45 vi\u1e63aya / t\u1e5b\u1e63\u1e47ado\u1e63\u0101k\u1e63aya \u1e45aranya ika\u1e45 humila\u1e45ak\u0115n phala ni\u1e45 \u015bubh\u0101\u015bubhakarma / ika ta kat\u0115lu / yatek\u0101 gavayak\u0115na / deya ni\u1e45 gumavayak\u0115na / pus\u0115rnya ya ta g\u0115g\u00f6nta / kadya\u1e45ga ni\u1e45 j\u0101la dinudut pus\u0115rnya / kat\u016bt matanya timahnya kabeh / tadvat ma\u1e45kana teka\u1e45 j\u00f1\u0101na masimp\u0115n anug g\u0115g\u00f6nta / yan kva li\u1e45anta vih / ika\u1e45 cetana veh\u0115n prak\u0101\u015ba ri\u1e45 j\u00f1\u0101na / prak\u0101\u015ba \u1e45aranya tatan pakapa\u1e0d\u0115man / tan vuta ri\u1e45 p\u0115t\u0115\u1e45 / tan kaput\u0115kan pram\u0101\u1e47a / nityomi\u1e0d\u0115\u1e45 tan k\u0101vara\u1e47an / apan yek\u0101vak bha\u1e6d\u0101ra / pratyak\u1e63a nira n hane\u1e45 \u015bar\u012bra / yatika pahag\u00f6\u1e45\u0115n abhy\u0101san h\u0115l\u0115mh\u0115l\u0115m / apan j\u0101ti nika yan inabhy\u0101sa / tum\u016bt ika\u1e45 cetana pva inabhy\u0101sa / niyata makaphala ika\u1e45 \u015bivatattva // sumahur bhagav\u0101n v\u1e5bhaspati / li\u1e45 nira / hana ta pak\u1e63a vaneh rin\u0115\u1e45\u00f6 r\u0101nak bha\u1e6d\u0101ra / ika\u1e45 hurip mata\u1e45yan hana papupul nika\u1e45 \u015bar\u012bra / ya ta huma\u1e45un ik\u0101n hana / vyaktinya / nya\u1e45 vva\u1e45 malara / api tuvi pin\u0115ra\u1e45 / rinacun kuna\u1e45 / ika\u1e45 kalaranya / bheda ika \u015bar\u012branya lavan lara nika \u015bar\u012branya / ya ta magave pati \u1e45aranya / ika\u1e45 pati \u1e45aranya hila\u1e45 juga tar pahamban / nahan vyaktanya n \u015bar\u012bra v\u0115na\u1e45 huma\u1e45un ika \u1e45 hurip / param\u0101rthanya / ika\u1e45 mahurip ya juga sa\u1e45s\u0101ra / ika\u1e45 m\u0101ti ya mok\u1e63a \u1e45aranya / apan hila\u1e45 tuhutuhu tan pa\u1e45hi\u1e0d\u0115p lara / ma\u1e45kana li\u1e45 ni\u1e45 pak\u1e63a vaneh / s\u0101j\u00f1\u0101 bha\u1e6d\u0101ra // sumahur bha\u1e6d\u0101ra / hayva kita m\u0101jarak\u0115n ika ri\u1e45 sabh\u0101 / kera\u1e45ira\u1e45 ika\u1e45 pak\u1e63a ma\u1e45kana / pira ta hi\u1e45ana nika\u1e45 mata mulat / yan ika\u1e45 sakaton an pinintonak\u0115n / mapa karika \u1e45 mati \u1e45aranya n tan pa\u1e45janma muvah / apeka\u1e45 \u015bubh\u0101\u015bubhakarma ginavenya / tan kapva pram\u0101\u1e47a li\u1e45ta / nihan sa\u1e45 hya\u1e45 \u0101ditya anu\u1e45 pratyak\u1e63a katon / vruh kita ri sa\u1e45ka nira lavan surupan ira / vetan sa\u1e45ka nira / kulvan surupan ira / yapvan kva li\u1e45anta vih / rasika sa\u1e45 m\u0115tu v\u0115\u1e45\u012b / karika sa\u1e45 m\u0115tu ma\u1e45ke / yan kva li\u1e45anta / an didala nira valuy / yan sira ma\u1e45etan tinon ta / kari siromaluy mon pratyak\u1e63a vruh kita veh / taha [/] dud\u016b sa\u1e45 m\u0115tu v\u0115\u1e45i / dud\u016b sa\u1e45 m\u0115tu ma\u1e45ke / yapvan kva li\u1e45anta vih / apayapan yaya ta lvir nira / tan palenan pa\u1e0dapa\u1e0da ta sira ya ta vih / ndi ta kita tumon pasam\u016bha sa\u1e45 hya\u1e45 \u0100ditya / ndi ta kita vruh ri kveh nira / mata\u1e45yan dva ni\u1e45 suma\u1e45guh sira dud\u016b / tapvan vyakta vruh terika kabeh / ya ta mata\u1e45yan tan yogya ik\u0101\u1e45 pram\u0101\u1e47a / ika\u1e45 sakaton lavan manon / yateka pak\u1e63a ni\u1e45 m\u0101nu\u1e63a / atyanta vipar\u012btanya / vy\u0101moha map\u0115t\u0115\u1e45 tan pa\u1e45anti suluh / \u1e45uni veh ika\u1e45 rahina / umajarak\u0115n samenaka ni\u1e45 tutuknya / ya hetu ni\u1e45 pram\u0101\u1e47opam\u0101 / yan hinan\u0101k\u0115n ri sa\u1e45 hya\u1e45 aji / apan yeka pinakasipat ni\u1e45 vuvus / yatanyan tan pamahya irika\u1e45 j\u00f1\u0101na / ya ta mata\u1e45yan anaku sa\u1e45 v\u1e5bhaspati / prayatna ta kita / hayva par\u0115\u1e45\u00f6r\u0115\u1e45\u00f6n / irika\u1e45 vuvus yan panay\u0101k\u0115n pram\u0101\u1e47a / apan iki sa\u1e45 hya\u1e45 aji masu\u1e47\u1e0da\u1e45su\u1e47\u1e0da\u1e45an lavan pram\u0101\u1e47a svabh\u0101va nira / k\u0101la nika\u1e45 pati \u1e45aranya vih / tuhun mapasah lavan pa\u00f1camah\u0101bh\u016bta juga teka\u1e45 \u0101tm\u0101 ri \u015bar\u012bra / ika\u1e45 aganal juga hila\u1e45 / ika\u1e45 \u0101tm\u0101 la\u1e45g\u0115\u1e45 tan molah / apan ib\u0115k ika\u1e45 r\u0101t kabeh deni\u1e45 \u0101tm\u0101 / ya ta mata\u1e45yan paparan ika\u1e45 \u0101tm\u0101 / ika\u1e45 pa\u00f1catanm\u0101tra pinak\u0101vaknya lavan ika\u1e45 da\u015bendriya / buddhi manah aha\u1e45k\u0101ra sattva rajah tamah / huvus rumuhun ika\u1e45 r\u0101ga dve\u1e63a moha lavan ika\u1e45 karmav\u0101san\u0101 ika kabeh / kapva rumak\u0115t i\u1e45 \u0101tm\u0101 / an paka\u015bar\u012bra ika\u1e45 pa\u00f1catanm\u0101tra / nahan \u015bar\u012bra ni\u1e45 \u0101tm\u0101 ri k\u0101la ni\u1e45 pati / apa mata\u1e45yan pa\u1e45janma muvah / apan huvus rumak\u0115t ika\u1e45 cittanya ri\u1e45 \u015bar\u012branya / vyaktinya tan hana vva\u1e45 tan karaktan ri\u1e45 vi\u1e63aya / ika\u1e45 vva\u1e45 ahurip / \u0101h\u0101r\u0101nidr\u0101bhayamaithuna\u00f1ca / mahar\u0115p arabya malakya / kapva matakut ri\u1e45 pati / ri\u1e45 kaduhkhan / ahar\u0115p ama\u1e45an a\u1e45inum / ahat ri\u1e45 inak / ma\u1e45kana svabh\u0101va ni\u1e45 janma / ika ta citta ri\u1e45 \u015bar\u012bra ma\u1e45kana / tan paphala karika ri hi\u1e0d\u0115pnya / apan kam\u0115m\u0115k\u0115n v\u0101san\u0101 kabeh ri\u1e45 \u0101tm\u0101 / ri\u1e45 kapantika tan pa\u1e45janma muvah / kuna\u1e45 sa\u1e45 viku v\u0115na\u1e45 tumi\u1e45galak\u0115n vi\u1e63aya lavan sa\u1e45 yog\u012b\u015bvara / atyanta sir\u0101ma\u1e45guhak\u0115na kamok\u1e63an / kuna\u1e45 apan alit ika\u1e45 pa\u00f1catanm\u0101tra pinaka\u015bar\u012bra ni\u1e45 \u0101tm\u0101 / mata\u1e45yan s\u016bk\u1e63ma\u015bar\u012bra \u1e45aranya / yatika \u015bar\u012bra ni\u1e45 \u0101tm\u0101 / an pa\u015bar\u012bra ri\u1e45 narakaloka / mavak ta ya \u1e45k\u0101na / pinakapa\u1e45hi\u1e0d\u0115pnya sa\u1e45s\u0101ra / yan ahala gavenya \u1e45\u016bni ri\u1e45 m\u0101nu\u1e63a / ya ta hetunya n tibe\u1e45 naraka / yan ahayu gavenya \u1e45\u016bni ri\u1e45 m\u0101nu\u1e63a / ya ta mata\u1e45yan pa\u015bar\u012bra ri\u1e45 svarga / pinakapa\u1e45hi\u1e0d\u0115pnya sukha / tan ahala tan ahayu pagavenya \u1e45\u016bni ri\u1e45 m\u0101nu\u1e63a / ya ta mata\u1e45yan pa\u1e45janma m\u0101nu\u1e63a muvah / luput sake\u1e45 halahayu pagavenya \u1e45\u016bni ri\u1e45 m\u0101nu\u1e63a / kapa\u1e45gih ta\u1e45 kavikun denya / v\u0115na\u1e45 gumavayak\u0115n brata bha\u1e6d\u0101ra / nda tar vruh ta ya ri\u1e45 kayog\u012b\u015bvaran ri k\u0101la ni\u1e45 huripnya / p\u0115jah ta ya / ma\u1e45janma ta ya muvah / irika ta yan pama\u1e45gihak\u0115n kayog\u012b\u015bvaran denya / sira ta vi\u015be\u1e63a ri\u1e45 kavikun / tiga lvir ni\u1e45 kavikun / lvirnya / hana karma \u1e45aranya / hana j\u00f1\u0101na \u1e45aranya / hana yog\u012b \u1e45aranya / karma \u1e45aranya / sa\u1e45 k\u0101yika brata sira / mam\u016bj\u0101 / mahoma / majapa / sira sovesove / yapvan ri\u1e45 patapan / manan\u0115mnan\u0115m gave nira / phala ni\u1e45 tan\u0115mtan\u0115man ira / ya ta pin\u016bj\u0101k\u0115n ira ri\u1e45 bha\u1e6d\u0101ra lavan i\u1e45 sa\u1e45 abhy\u0101gata / nahan ya \u1e45 karma \u1e45aranya / j\u00f1\u0101na \u1e45aranya", "203": "/ vruh sira n devat\u0101vak nira pva ya kabeh / lavan buvanatattv\u0101vak nira / vruh ta sire\u1e45 j\u00f1\u0101na malila\u1e45 aho mah\u0115ni\u1e45 / pinaka\u015b\u0101l\u0101 bha\u1e6d\u0101ra an hane\u1e45 \u015bar\u012bra / mata\u1e45yan hum\u0115n\u0115\u1e45 juga / tan pam\u016bj\u0101 tan pahoma tan pacaru tan pagave kabakaba / santo\u1e63a ri\u1e45 j\u00f1\u0101na nira / tan pati gavegave ni[ra] / kevala teka\u1e45 cetana juga tinu\u1e45kulan ira sad\u0101k\u0101la / apan enak vruh nir\u0101n vi\u015be\u1e63a / tan k\u0115na vinastvan / salah vinarahak\u0115n / ya ta mata\u1e45yan tiga ika\u1e45 pram\u0101\u1e47a / lvirnya / gurutah / \u015b\u0101stratah / svatah / gurutah \u1e45aranya varahvarah sa\u1e45 guru / \u015b\u0101stratah \u1e45aranya ika\u1e45 varah makas\u0101dhana \u1e45 \u015b\u0101stra / svatah \u1e45aranya apan ri k\u0101vakan ira juga uma\u1e45guhak\u0115n ika sa\u1e45 hya\u1e45 vi\u015be\u1e63a / up\u0101ya nira sa\u1e45 yog\u012b\u015bvara ika / ndah yeki pus\u0115r ni\u1e45 j\u0101la \u1e45aranya / ika\u1e45 vinarahak\u0115nkv i \u1e45\u016bni ri kita // nihan ta\u1e45 yoga \u1e45aranya / n\u0115m prak\u0101ra ni\u1e45 yoga / ya ta sina\u1e45guh \u1e63a\u1e0da\u1e45gayoga \u1e45aranya /", "204": "praty\u0101h\u0101ras tath\u0101 dhy\u0101na\u1e43 pr\u0101\u1e47\u0101y\u0101ma\u015b ca dh\u0101ra\u1e47am |", "205": "tarka\u015b caiva sam\u0101dhi\u015b ca \u1e63a\u1e0dango yoga ucyate || 53", "206": "Nahan ta\u1e45 \u1e63a\u1e0da\u1e45gayoga \u1e45aranya / ika ta s\u0101dhana ni\u1e45 sa\u1e45 mahyun uma\u1e45guhak\u0115na sa\u1e45 hyag vi\u015be\u1e63a denika / pahavas ta \u1e45 hi\u1e0d\u0115pta / hayva ta iv\u0115\u1e45iv\u0115\u1e45 dent\u0101\u1e45r\u0115\u1e45\u00f6 sa\u1e45 hya\u1e45 aji / hana praty\u0101h\u0101rayoga \u1e45aranya / hana dhy\u0101nayoga \u1e45aranya / hana pr\u0101\u1e47\u0101y\u0101mayoga \u1e45aranya / hana dh\u0101ra\u1e47ayoga \u1e45aranya / hana tarkayoga \u1e45aranya / hana sam\u0101dhiyoga \u1e45aranya / nahan ta\u1e45 \u1e63a\u1e0da\u1e45gayoga \u1e45aranya // nihan ta\u1e45 praty\u0101h\u0101rayoga \u1e45aranya /", "207": "indriy\u0101\u1e47\u012bndriy\u0101rthebhyo vi\u1e63ayebhya\u1e25 prayatnata\u1e25 |", "208": "\u015b\u0101ntena manas\u0101h\u1e5btya praty\u0101h\u0101ro nigadyate || 54", "209": "Ika\u1e45 indriya kabeh vinat\u0115k sa\u1e45ke\u1e45 vi\u1e63ayanya / ika\u1e45 citta buddhi manah tan vineh maparanparana / kin\u0115mitak\u0115n i\u1e45 citta malila\u1e45 / yeka praty\u0101h\u0101rayoga \u1e45aranya //", "210": "nirdvandva\u1e43 nirvik\u0101ra\u00f1 ca ni\u015b\u0101ntam acala\u1e43 tath\u0101 |", "211": "yadr\u016bpa\u1e43 dhy\u0101yate nitya\u1e43 tad dhy\u0101nam iti kathyate || 55", "212": "Ika\u1e45 j\u00f1\u0101na tan pa\u1e45rvarva / tatan vik\u0101ra / enak h\u0115n\u0115\u1e45h\u0115n\u0115\u1e45 nira / umi\u1e0d\u0115\u1e45 sad\u0101 tan k\u0101vara\u1e47an / yeka dhy\u0101nayoga \u1e45aranya //", "213": "pidh\u0101ya sarvadv\u0101r\u0101\u1e47i v\u0101yurantarnig\u1e5bhyate |", "214": "m\u016brdh\u0101na\u1e43 v\u0101yunodbhidya pr\u0101\u1e47\u0101y\u0101mo nigadyate || 56", "215": "Ika\u1e45 sarvadv\u0101ra kabeh yateka tutupana / mata / iru\u1e45 / tutuk / tali\u1e45a / ika\u1e45 v\u0101yu huvus inis\u0115p \u1e45\u016bni n rumuhun / yateka vin\u0115tvak\u0115n mahavane\u1e45 vunvunan / kuna\u1e45 yapvan tan abhy\u0101sa ika\u1e45 v\u0101yu mahavane \u1e45k\u0101na / dadi ya vin\u0115tvak\u0115n mahavane\u1e45 iru\u1e45 / ndan sakasa\u1e0di\u1e0dik deni\u1e45 mam\u0115tvak\u0115n v\u0101yu / yateka pr\u0101\u1e47\u0101y\u0101mayoga \u1e45aranya //", "216": "o\u1e45k\u0101ra\u1e43 h\u1e5bdaye sth\u0101pya tattval\u012bne \u015biv\u0101tmakam |", "217": "o\u1e45k\u0101ra\u1e25 sa\u1e43dh\u1e5bto yasm\u0101d dh\u0101ra\u1e47a\u1e43 vai nigadyate || 57", "218": "Hana o\u1e45k\u0101ra\u015babda umu\u1e45gv i\u1e45 hati / yateka dh\u0101ra\u1e47\u0101n / yapvan hila\u1e45 ika nora kar\u0115\u1e45\u00f6 ri k\u0101la ni\u1e45 yoga / yeka \u015biv\u0101tm\u0101 \u1e45aranya / \u015b\u016bny\u0101vak bha\u1e6d\u0101ra \u015biva yan ma\u1e45kana / yeka dh\u0101ra\u1e47ayoga \u1e45aranya //", "219": "\u0101k\u0101\u015ba iva tadr\u016bpam \u0101k\u0101\u015ba\u1e25 santata\u1e43 dhruva\u1e43 |", "220": "ni\u1e25\u015babda\u1e43 tarkayen nitya\u1e43 sa tarka iti kathyate || 58", "221": "Kadi \u0101k\u0101\u015ba rakva sa\u1e45 hya\u1e45 param\u0101rtha / nd\u0101n ta palenanira lavan \u0101k\u0101\u015ba / tan hana \u015babda ri sira / ya ta kali\u1e45an i\u1e45 param\u0101rtha / papa\u1e0da nira lavan ava\u1e45ava\u1e45 malila\u1e45 juga / yeka tarkayoga \u1e45aranya //", "222": "nir\u016bpek\u1e63a\u1e43 nir\u0101k\u0101lpa\u1e43 ni\u1e25sp\u1e5bha\u1e43 \u015b\u0101ntam avyayam |", "223": "ali\u1e45ga\u1e43 cintayen nitya\u1e43 sam\u0101dhis tena kathyate || 59", "224": "Ika\u1e45 j\u00f1\u0101na tan popek\u1e63a / tan pa\u1e45alpana / tan hana kahar\u0115p nira / tan hana sin\u0101dhya nira / alila\u1e45 tan k\u0101vara\u1e47an juga / tatan pakahila\u1e45an / tatan pavastu ika \u1e45 cetana / apan m\u0101ri humi\u1e0d\u0115p sira ika\u1e45 \u015bar\u012bra / luput sa\u1e45ke\u1e45 caturkalpan\u0101 // caturkalpan\u0101 \u1e45aranya / vruh lavan kinavruhan / pa\u1e45avruh lavan ma\u1e45avruhi / nahan ya\u1e45 caturkalpan\u0101 \u1e45aranya / ika ta kabeh tan hana ri sa\u1e45 yog\u012b\u015bvara / yateka sam\u0101dhiyoga \u1e45aranya // nahan ya\u1e45 \u1e63a\u1e0da\u1e45gayoga \u1e45aranya / pinakaj\u00f1\u0101na sa\u1e45 pa\u1e47\u1e0dita / mata\u1e45yan kapa\u1e45gih sa\u1e45 hya\u1e45 vi\u015be\u1e63a / ika ta kayog\u012b\u015bvaran ma\u1e45kana / yateka karak\u1e63an ri\u1e45 da\u015ba\u015b\u012bla //", "225": "ahi\u1e43s\u0101 brahmacarya\u00f1 ca satyam avyavah\u0101rikam |", "226": "astainyam iti pa\u00f1caite yam\u0101 rudre\u1e47a bh\u0101\u1e63it\u0101\u1e25 || 60", "227": "akrodho guru\u015bu\u015bru\u1e63\u0101 \u015baucam \u0101h\u0101ral\u0101ghavam |", "228": "apram\u0101da\u015b ca pa\u00f1cavaite niyam\u0101\u1e25 parik\u012brtit\u0101\u1e25 || 61", "229": "Ahi\u1e45s\u0101 \u1e45aranya tan pam\u0101tim\u0101ti / brahmacarya \u1e45aranya tan ahyun arabya / satya \u1e45aranya tatan mithy\u0101vacana / avyavah\u0101rika \u1e45aranya tan aviv\u0101da / tan adol av\u0115lya / tan pagu\u1e47ado\u1e63a / astainya \u1e45aranya tan amali\u1e45mali\u1e45 / tan a\u1e45alap dr\u0115vya ni\u1e45 lya\u1e45 yan tan ubhaya / akrodha \u1e45aranya tan bvat s\u0115r\u0115\u1e45\u0115n / guru\u015bu\u015br\u016b\u1e63\u0101 \u1e45aranya bhakty aguru / \u015bauca \u1e45aranya nitya majapa maradina \u015bar\u012bra / \u0101h\u0101ral\u0101ghava \u1e45aranya tan abvat i\u1e45 pina\u1e45an / apram\u0101da \u1e45aranya tan pal\u0115hpal\u0115ha / p\u0115\u1e45p\u00f6\u1e45\u0115n ika\u1e45 hurip s\u0101dhana ni\u1e45 magavaya yogasam\u0101dhi / hayva hin\u0115l\u0115mh\u0115l\u0115m / gavayak\u0115na teka\u1e45 s\u0101dhana / s\u0101dhana \u1e45aranya ika\u1e45 yogam\u0101rga / makalarapan da\u015ba\u015b\u012bla / ika\u1e45 da\u015ba\u015b\u012bla uma\u1e45unak\u0115n ika\u1e45 yoga / yatika umu\u1e45guh lavan inu\u1e45gvan \u1e45aranya / ika ta sa\u1e45 prayatna gumavayak\u0115n ika\u1e45 rva / \u015b\u012bla lavan j\u00f1\u0101na / ya tika tan pram\u0101da \u1e45aranya / nahan ya\u1e45 da\u015ba\u015b\u012bla \u1e45aranya / pa\u1e45rak\u1e63a ri sa\u1e45 yog\u012b\u015bvara ri\u1e45 sam\u0101dhi nira / \u1e45k\u0101na ta sa\u1e45 yog\u012b\u015bvara yan pama\u1e45gihak\u0115n j\u00f1\u0101na ma\u1e45kana / yateka t\u016bryapada \u1e45aranya / kapa\u1e45gih teka\u1e45 j\u00f1\u0101na luput sa\u1e45ke\u1e45 \u015bar\u012bra / luput sa\u1e45ke\u1e45 m\u0101y\u0101tattva / yeka t\u016bry\u0101ntapada \u1e45aranya / apan hana sira jivanmukta [j\u012bvanmukta] \u1e45aranya mok\u1e63a tuturu\u1e45 hurip / apan ika\u1e45 ni\u1e63kala kapa\u1e45gih de nira ri k\u0101la ni\u1e45 masam\u0101dhi / umapa pva tan hila\u1e45 ika\u1e45 \u015bar\u012bra nira / apan atutur ika\u1e45 karmav\u0101san\u0101 tapvan h\u0115nti / s\u0115\u1e0d\u0115\u1e45 tinunvanire\u1e45 yogavahni / nihan deni\u1e45 ma\u1e45hila\u1e45ak\u0115n mala / ika\u1e45 jagrapada mat\u0115mu lavan ika\u1e45 t\u016bryapada / ri pat\u0115mvan ika karva / irika ta yan sapt\u0101\u1e45ga / sapt\u0101gni / sapt\u0101m\u1e5bta // Sapt\u0101\u1e45ga \u1e45aranya /", "230": "dhara\u1e47\u012b ca bhavettoya\u1e43 tejas tath\u0101 ca m\u0101ruta\u1e25 |", "231": "\u0101k\u0101\u015bo buddhik\u0101 mana\u1e25 sapt\u0101\u1e45ga\u1e43 tu \u015b\u1e5b\u1e47\u016bcyate || 62", "232": "P\u1e5bthiv\u012b / \u0101pah / teja / v\u0101yu / \u0101k\u0101\u015ba / buddhi / manah / yeka sapt\u0101\u1e45ga \u1e45aranya // nihan ta\u1e45 sapt\u0101gni \u1e45aranya /", "233": "ghr\u0101t\u0101 ca rasayit\u0101 ca dra\u1e63\u1e6d\u0101 spra\u1e63\u1e6d\u0101 tu \u015brot\u0101 ca |", "234": "mant\u0101 boddh\u0101 tath\u0101 \u015b\u1e5b\u1e47u iti sapt\u0101gni procyate || 63", "235": "Ghr\u0101t\u0101 \u1e45aranya ika\u1e45 pa\u1e45ambu\u1e45 / rasayit\u0101 \u1e45aranya ika\u1e45 ma\u1e45rase\u1e45 \u1e63a\u1e0drasa / dra\u1e63\u1e6d\u0101 \u1e45aranya manon / spra\u1e63\u1e6d\u0101 \u1e45aranya ma\u1e45hi\u1e0d\u0115p / \u015brot\u0101 \u1e45aranya ma\u1e45r\u0115\u1e45\u00f6 / mant\u0101 \u1e45aranya mamikalpa / boddh\u0101 \u1e45aranya ma\u1e45avruhi / nahan ya\u1e45 sapt\u0101gni \u1e45aranya / nahan lvir ni\u1e45 tattva kinavruhan de sa\u1e45 yog\u012b\u015bvara / hetunya n v\u0115na\u1e45 tumun ika\u1e45 mala hane\u1e45 \u015bar\u012bra nira // nihan ta\u1e45 sapt\u0101m\u1e5bta \u1e45aranya /", "236": "\u015babda\u1e25 spar\u015ba\u015b ca r\u016bpa\u00f1 ca raso gandha\u015b ca kathyate |", "237": "sa\u1e43kalpo boddhavya\u1e43 tath\u0101 sapt\u0101m\u1e5bta\u1e43 nigadyate || 64", "238": "\u015aabda rin\u0115\u1e45\u00f6 / spar\u015ba rin\u0115s\u0115p / r\u016bpa tinon / rasa rinasan / gandha inambu\u1e45 / sa\u1e45kalpa vinikalpa / boddhavya kinavruhan / yeka sapt\u0101m\u1e5bta \u1e45aranya / kagavayan ika kabeh / yatika kinavruhan de sa\u1e45 yog\u012b\u015bvara / mva\u1e45 ika\u1e45 karmav\u0101san\u0101 / kali\u1e45anya / sina\u1e45yama nira ika\u1e45 vastu asi\u1e45 kinalpana nira / sina\u1e45yama \u1e45aranya ika\u1e45 kinon dh\u0101ra\u1e47a dhy\u0101na sam\u0101dhi / yeka sina\u1e45yama \u1e45aranya / enak de nira kumavruhi rika kabeh / ya ta mata\u1e45yan sad\u0101 sam\u0101hita nira ri\u1e45 bha\u1e6d\u0101ra / lan\u0101 pveka sam\u0101hita nira ri\u1e45 bha\u1e6d\u0101ra / satata tar p\u0115gat / ya ta mata\u1e45yan p\u0101vak bha\u1e6d\u0101ra ri sira //", "239": "e\u1e63a devo dahaty agni\u1e25 p\u0101par\u0101\u015bi\u1e43 susa\u00f1citam |", "240": "sa tata\u015b cint\u0101\u1e25 p\u1e5b\u1e47\u0101ti \u015biva\u015b cint\u0101ma\u1e47ir yath\u0101 || 65", "241": "Sakveh ni\u1e45 p\u0101pa nika sa\u1e45 yog\u012b\u015bvara / lavan ika\u1e45 v\u0101san\u0101 kabeh / yateka tinunvan de bha\u1e6d\u0101ra ri\u1e45 \u015biv\u0101gni / ri huvusnya hila\u1e45 ika\u1e45 karmav\u0101san\u0101 / tan molah ala\u1e45g\u0115\u1e45 sam\u0101dhi nira / tan molah bha\u1e6d\u0101ra ri sira ya\u1e45 ma\u1e45kana / ya ta mata\u1e45yan cint\u0101ma\u1e47i sira / asi\u1e45 sakahar\u0115p nira t\u0115ka / sakahyun ira dadi / ndah vyaktinya kapa\u1e45gih ika\u1e45 k\u0101\u1e63\u1e6dai\u015bvaryan de nira //", "242": "a\u1e47im\u0101 laghim\u0101 caiva mahim\u0101 pr\u0101ptir eva ca |", "243": "pr\u0101k\u0101mya\u00f1 ca h\u012b\u015bitva\u00f1 ca va\u015bitva\u1e43 yatrak\u0101matvam || 66", "244": "Hana a\u1e47im\u0101 \u1e45aranya / hana laghim\u0101 \u1e45aranya / hana mahim\u0101 \u1e45aranya / hana pr\u0101pti \u1e45aranya / hana pr\u0101k\u0101mya \u1e45aranya / hana \u012b\u015bitva \u1e45aranya / hana va\u015bitva \u1e45aranya / hana yatrak\u0101m\u0101vas\u0101yitva \u1e45aranya // Nihan ta\u1e45 a\u1e47im\u0101 \u1e45aranya /", "245": "sus\u016bk\u1e63mo vai yath\u0101 deha\u1e25 sth\u016bla\u1e43 tyaktv\u0101 yathecchay\u0101 |", "246": "a\u1e47im\u0101n tri\u015bar\u012bra\u015b ca y\u0101ti tenocyate 'a\u1e47im\u0101 || 67", "247": "Avak nira ika\u1e45 aganal / yateka mat\u0115mahan malit / alit \u1e45aranya / v\u0115na\u1e45 umaj\u00f1\u0101nani ika\u1e45 aj\u00f1\u0101na / masuk m\u0115tu kadi raray masilurup i\u1e45 vvai / ma\u1e45kan\u0101tah sa\u1e45 yog\u012b\u015bvar\u0101n pasuk m\u0115tv i\u1e45 p\u1e5bthiv\u012b / tan k\u0101vara\u1e47an laku nira / yan pama\u1e45guh gunu\u1e45 vatu mag\u00f6\u1e45 t\u0115rus de nira tan pavuri / an hila\u1e45 tik\u0101vak nira / yeka a\u1e47im\u0101 \u1e45aranya // Nihan ta\u1e45 laghim\u0101 \u1e45aranya /", "248": "p\u016brvam \u0101s\u012bd gurutva\u1e43 yat tat tyaktv\u0101 sahasaiva tu |", "249": "t\u016blaval laghudeha\u1e25 sy\u0101t svecchay\u0101 laghim\u0101 tath\u0101 || 68", "250": "Abvat nik\u0101vak nira ri tambayanya / v\u0115kasan ha\u1e0da\u1e45an kadi kapuk / ya ta mata\u1e45yan sveccha ika sa\u1e45 yog\u012b\u015bvara / asi\u1e45 saparanira dadi / yan mari\u1e45 svarga / mare\u1e45 saptadv\u012bpa / mare\u1e45 saptap\u0101t\u0101la / dadi kumulili\u1e45 i he\u1e45 ni\u1e45 a\u1e47\u1e0dabh\u016bvana / va\u015bit\u0101 sakahyun ira pinaranira / yeka laghim\u0101 \u1e45aranya // Nihan ta\u1e45 mahim\u0101 \u1e45aranya", "251": "yatraiva svecchay\u0101 gacchet tatra tatsvecchav\u0101sitam |", "252": "sarvata\u1e25 p\u016bjyate yasm\u0101n mahim\u0101 tena procyate || 69", "253": "Umahas sira ri\u1e45 de\u015b\u0101ntara / pin\u016bj\u0101 ta sira sinambah vineh sarvabhoga / vineh bhojana / apan aprabh\u1e5bti / yeka mahim\u0101 \u1e45aranya // Nihan ta\u1e45 pr\u0101pti \u1e45aranya /", "254": "\u0101s\u012bt tasm\u0101t vil\u0101\u015beva adhivastugata\u1e25 bhavet |", "255": "nikhiladravyasampr\u0101ptyai pr\u0101ptirn\u0101m\u0101tra sarvata\u1e25 || 70", "256": "Asi\u1e45 sakahyun ira sa\u1e45 yog\u012b\u015bvara / irika\u1e45 sarvavastu t\u0115ka juga tar pinet tan pininta / yan apa sir\u0101n ahyun i\u1e45 sarvavastu / yan t\u0115ka ni\u1e45 papupulan ika\u1e45 karmav\u0101san\u0101 / makaphala sukha ri sira / irika ta yan bhukti ika\u1e45 sukha / sa\u1e45ka ri gy\u0101 nir\u0101n h\u0115ntya phala ni\u1e45 karma / ya ta mata\u1e45yan mat\u0115mahan sahasradeha / sevu ik\u0101vak nira kapva mamuktya \u1e45 svarga / salviranika\u1e45 bhinukti nira / yan anakbi rahayu mva\u1e45 bhoga upabhoga paribhoga / t\u0115las pveka bhinukti nira / vi\u015b\u0101ta sira / tan kab\u0101dha deni\u1e45 phala nika\u1e45 gave hayu / yeka pr\u0101pti \u1e45aranya // Nihan ta\u1e45 pr\u0101k\u0101mya \u1e45aranya /", "257": "\u0101tmanaiva k\u1e5bta\u1e43 r\u016bpa\u1e43 pr\u0101pta\u1e43 sy\u0101t tu yad\u0101tman\u0101 |", "258": "yatheccha\u1e43 yatk\u1e5bta\u1e43 r\u016bpa\u1e43 pr\u0101k\u0101mya\u1e43 samud\u0101h\u1e5btam || 71", "259": "Yathecch\u0101 sa\u1e45 yog\u012b\u015bvara / asi\u1e45 sakahyun ira r\u016bpa nira / yan hya\u1e45 / yan m\u0101nu\u1e63a / yan tiryak / kapva ik\u0101n dadi nira / pinakat\u0115mahanira / yeka pr\u0101k\u0101mya \u1e45aranya // Nihan ta\u1e45 \u012b\u015bitva \u1e45aranya /", "260": "bramavi\u1e63\u1e47vendras\u016brya bhuvane yady\u0101ti sad\u0101 |", "261": "dev\u0101nuk\u016blabhaktyartham \u012b\u015bitva\u1e43 n\u0101mehocyate || 72", "262": "Yapvan lumaku m\u0101m\u0115\u1e45am\u0115\u1e45 mare\u1e45 kahya\u1e45an / v\u0115na\u1e45 sir\u0101n umad\u0115h sa\u1e45 hya\u1e45 brahmavi\u1e63\u1e47vindras\u016brya ri kahya\u1e45an ira / \u1e45uni veh ika\u1e45 vat\u0115k devat\u0101 kabeh / apan bha\u1e6d\u0101ra mahulun hana ri sa\u1e45 yog\u012b\u015bvara / ya ta mata\u1e45yan v\u0115na\u1e45 pram\u0101\u1e47a irika\u1e45 devat\u0101 kabeh / yeka \u012b\u015bitva \u1e45aranya // Nihan ta\u1e45 va\u015bitva \u1e45aranya /", "263": "yatraiva yad va\u015bitva\u1e43 sy\u0101d va\u015bitv\u0101d yatrak\u0101mat\u0101 || 73", "264": "v\u0115na\u1e45 siromutus ika\u1e45 devat\u0101 kabeh / dumvaniya ri lviranya / apan sira makadr\u0115vya ika\u1e45 r\u0101t kabeh / yapvan tan pamintuhu ri sira / yeka va\u015bitva \u1e45aranya // Nihan ta\u1e45 yatrak\u0101m\u0101vas\u0101yitva \u1e45aranya /", "265": "dehena y\u0101tum icch\u0101 sy\u0101d yatrak\u0101m\u0101vas\u0101yitvam || 74 b", "266": "Irika ta sir\u0101n ma\u1e45ka t\u0101vak nira / duma\u1e47\u1e0da ika\u1e45 deva m\u0101nu\u1e63a tiryak / asi\u1e45 la\u1e45ghana ri sira / yeka yatrak\u0101m\u0101vas\u0101yitva \u1e45aranya // nahan ya\u1e45 a\u1e63\u1e6dai\u015bvarya \u1e45aranya / anu\u1e45 phala ni\u1e45 kayog\u012b\u015bvaran ika kabeh // Yapvan t\u012bk\u1e63na sam\u0101dhi nira sa\u1e45 yog\u012b\u015bvara / g\u0115s\u0115\u1e45 pveka\u1e45 tattva i sor ni\u1e45 pradh\u0101natattva / kat\u0115kan i\u1e45 trigu\u1e47atattva / kaladan deni\u1e45 sam\u0101dhi nira / kapa\u1e45gih ta\u1e45 upasarga ni\u1e45 trigu\u1e47a de nira / yateka um\u0101ve\u015ba sa\u1e45 yog\u012b\u015bvara / sakala magave vighna / lvirnya / hana si dar\u015bana \u1e45aranya / hana si \u015brava\u1e47a \u1e45aranya / hana si boddhavya \u1e45aranya / hana si gandha \u1e45aranya si dar\u015bana \u1e45aranya hana kadi r\u016bpa ni\u1e45 devat\u0101 katon ri k\u0101la ni\u1e45 yoga / si \u015brava\u1e47a \u1e45aranya hana ta \u015babda s\u016bk\u1e63ma kar\u0115\u1e45\u00f6 / kadi ma\u1e45anugrah\u0101ni kasiddhyan rasanya ri k\u0101la ni\u1e45 yoga / vaneh hana ta j\u00f1\u0101na bahu kat\u0115mu de nira k\u0101la ni\u1e45 yoga / praj\u00f1\u0101 dumadak vruh ry artha ni\u1e45 aji tapvan pa\u1e45aji ya / si boddhavya \u1e45aranya / hana ta kadi gandha ni\u1e45 ratu mava\u1e45i kes\u0115p i\u1e45 iru\u1e45 ri k\u0101la ni\u1e45 yoga / si gandha \u1e45aranika / ika ta kabeh upasarga ni\u1e45 sattva \u1e45aranika // Nihan ta\u1e45 upasarga ni\u1e45 rajah / hana kad\u012bnayun ik\u0101vak nira / hi\u1e0d\u0115p nira ri k\u0101la ni\u1e45 yoga / hana kad\u012bna\u1e45kata\u1e45kat ik\u0101vak nira / hana kadi pin\u0115t\u0115kak\u0115n ik\u0101vak nira hini\u1e0d\u0115p nira / hana kad\u012bnuntalak\u0115n ik\u0101vak nira / hana kad\u012bnuntituntitak\u0115n ik\u0101vak nira / hana kadi bino\u1e45bo\u1e45 hi\u1e0d\u0115p nira / hanan ka\u1e0da\u1e45an kadi kapuk hi\u1e0d\u0115p nira / ika ta kabeh upasarga ni\u1e45 rajah ika // Nihan ta\u1e45 upasarga ni\u1e45 tamah / hanan kadi g\u0115\u1e45g\u0115\u1e45\u0115n ik\u0101vak nira ri k\u0101la ni\u1e45 yoga / hanan kadi mabvat ik\u0101vak nira kahi\u1e0d\u0115panya / hanan matis ika si kahi\u1e0d\u0115pany\u0101vak nira / hanan kadi kapasukan kesyan a\u1e45ga nira kahi\u1e0d\u0115panya / hanan p\u0115t\u0115\u1e45 hi\u1e0d\u0115p nira / hanan vula\u1e45un vipar\u012bta / lupa lvir nika\u1e45 cetana nira / yeka kabeh upasarga ni\u1e45 tamah ika // Yapvan ma\u1e45kana ika\u1e45 upasarga kapa\u1e45guh de nira ri k\u0101la ni\u1e45 yoga / prayatna ta sira / magavaya tamba b\u0101hya / m\u0101puyapuya mal\u0115\u1e45al\u0115\u1e45a / mama\u1e45ana tapyaktapyak / tap\u0115lana ri\u1e45 a\u1e45\u0115ta\u1e45\u0115t / apan tambopasarga \u1e45aranya / ya ta mata\u1e45yan ta\u1e45galta\u1e45galanya t\u0101vak nira j\u00f1\u0101na nira ri b\u0101hyo\u1e63adha / yapvan huvus nira varas / umaluya ta sira magave yoga / veh\u0115n ta ya luputa sa\u1e45ke\u1e45 \u015bar\u012bra ika\u1e45 sam\u0101dhi / hayva humi\u1e0d\u0115p ika\u1e45 \u015bar\u012bra / hayva humi\u1e0d\u0115p ika\u1e45 j\u00f1\u0101na ma\u1e45hi\u1e0d\u0115p ri \u015bar\u012bra / apan ya ika sa\u1e45s\u0101ra \u1e45aranya / yeka laku putr\u0101naku sa\u1e45 v\u1e5bhaspati // o //", "267": "iti v\u1e5bhaspatitattva sam\u0101pta //"}, "author": "Not available", "source": "Gretil", "englishTitle": " Vrhaspatitattva ", "sourceLink": "http://gretil.sub.uni-goettingen.de/#OldJavanese"}